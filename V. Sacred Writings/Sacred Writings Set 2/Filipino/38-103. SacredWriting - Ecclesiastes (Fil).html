<!doctype html>
<html>

<!-- Mirrored from www.cssscript.com/demo/collapsible-side-table-of-contents/ by HTTrack Website Copier/3.x [XR&CO'2014], Wed, 27 Mar 2024 08:54:17 GMT -->
<head>
<meta charset="utf-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, shrink-to-fit=no">
<title>Sacred Writings</title>
<link href="../../../jquery.app/sticky.css" rel="stylesheet" type="text/css">
<link rel="preconnect" href="https://fonts.gstatic.com/">
<link href="https://fonts.googleapis.com/css2?family=Inter:wght@300;400;500&amp;display=swap" rel="stylesheet">
 <link rel="stylesheet" href="../../../outline.css">
 <link href="https://cdn.jsdelivr.net/npm/bootstrap@5.3.0-alpha1/dist/css/bootstrap.min.css" rel="stylesheet" integrity="sha384-GLhlTQ8iRABdZLl6O3oVMWSktQOp6b7In1Zl3/Jr59b6EGGoI1aFkw7cmDA6j6gD" crossorigin="anonymous">
 <script src="https://cdn.jsdelivr.net/npm/bootstrap@5.3.0-alpha1/dist/js/bootstrap.bundle.min.js" integrity="sha384-w76AqPfDkMBDXo30jS1Sgez6pr3x5MlQ1ZAGC+nuZB+EYdgRZgiwxhTBTkF7CXvN" crossorigin="anonymous"></script>
 <script src="https://cdn.jsdelivr.net/npm/bootstrap@5.3.0-alpha1/dist/js/bootstrap.bundle.min.js" integrity="sha384-w76AqPfDkMBDXo30jS1Sgez6pr3x5MlQ1ZAGC+nuZB+EYdgRZgiwxhTBTkF7CXvN" crossorigin="anonymous"></script>        
 <style>
  body { background-color: #fafafa; line-height: 1.6; }
  html,* { font-family: 'Inter'; }
  p { font-size: 1.25rem; }
</style>
</head>

<body>
  <div>
        
        <center>
            <a href="../English/38-103. SacredWriting - Wisdom of Solomon.html"><button type="button" class="btn btn-secondary w-100">English Version</button></a>
        </center>
        <center>
          <h1>Sacred Writing</h1>
          <p class="SCQoute">"Ang lahat ng sulatin ay dapat suriin batay sa mga katotohanang taglay nito, hindi sa kung sino ang sumulat nito."</p>
        </center>
        <hr>

        <!-- from MBBTAG12 -->
        
        <!-- THE BOOK OF ECCLESIASTES -->
  


        <!-------------------------------START OF LESSON 1  ------------------------------->
                    
        <h2>Kabanata 1</h2>
        <!-- <p class="chapterTitle"></p> -->
        
        
        <p><sup>1</sup> Mula sa Panginoon ang lahat ng karunungan, at iyon ay taglay niya magpakailanman. </P>
        <p><sup>2</sup> Sino ang makakabilang ng buhangin sa dagat, o ng patak ng ulan, o ng mga araw, o sa panahong walang pasimula at walang katapusan? </P>
        <p><sup>3</sup> Sino ang makakasukat sa taas ng langit, o sa lawak ng lupa? Sino ang makakaarok sa karagatan at sino ang makakasaliksik sa Karunungan? </P>
        <p><sup>4-5</sup> Bago pa likhain ang alinmang nilalang, nalikha na ang Karunungan, at ang tunay na pagkaunawa, bago pa nagsimula ang mga panahon. </P>
        <p><sup>6-7</sup> Kanino ipinahayag ang simula ng Karunungan, at sinong nakakaalam ng kanyang pamamaraan? </P>
        <p><sup>8</sup> Iisa lamang ang talagang marunong; dapat tayong gumalang na may paghanga sa harap ng kanyang luklukan. </P>
        <p><sup>9</sup> Ang Panginoon ang lumikha ng Karunungan, kinilala niya ang kahalagahan nito at ibinuhos niya ito sa lahat ng kanyang nilalang. </P>
        <p><sup>10</sup> Binahaginan niya ng Karunungan ang lahat ng tao, ngunit higit na masagana ang kaloob niya sa mga umiibig sa kanya. </P>
        <p><sup>11</sup> Kung may paggalang ka sa Panginoon, magkakamit ka ng karangalan at kasiyahan, mapuputungan ka ng tuwa at kagalakan. </P>
        <p><sup>12</sup> Ang magparangal sa Panginoon ay nagdudulot ng kaligayahan at tuwa, nagkakaloob ng buhay na mahaba at maligaya. </P>
        <p><sup>13</sup> Ang may paggalang sa Panginoon ay sasagana sa bandang huli; pagpapalain siya sa oras ng kamatayan. </P>
        <p><sup>14</sup> Ang paggalang sa Panginoon ay simula ng tunay na Karunungan; sa sinapupunan pa ng ina'y kasama na siya ng mga tapat. </P>
        <p><sup>15</sup> Nanirahan siya sa gitna ng mga tao mula pa noong una at magtitiwala sa kanya ang mga susunod na salinlahi. </P>
        <p><sup>16</sup> Ang may paggalang sa Panginoon ay siyang nagkakamit ng pinakamataas na Karunungan; mag-uumapaw sa kanila ang kanyang masaganang bunga, </P>
        <p><sup>17</sup> pinasasagana niya sa mabubuting bagay ang kanilang tahanan, pinupuno niya ng masaganang ani ang kanilang mga kamalig. </P>
        <p><sup>18</sup> Ang paggalang sa Panginoon ay magandang bulaklak ng Karunungan, na nagdudulot ng kapayapaan at kalusugan. </P>
        <p><sup>19</sup> Namamahagi siya ng kaalaman at ganap na pagkaunawa; ang nagpapahalaga sa kanya ay kanyang pinaparangalan at pinagiging tanyag. </P>
        <p><sup>20-21</sup> Ang paggalang sa Panginoon ay siyang ugat ng Karunungan, at ang mga sanga naman nito ay mahabang buhay.  </P>
        <p><sup>22</sup> Ang marahas na galit ay laging walang katuwiran; mapapahamak ang tao sa sandaling padala siya sa kanyang galit. </P>
        <p><sup>23</sup> Maghintay ka at magtimpi, at sa huli ay hindi mo ito pagsisisihan. </P>
        <p><sup>24</sup> Huwag kang magsalita hanggang hindi napapanahon; pagkatapos, igagalang ng lahat ang iyong katalinuhan.  </P>
        <p><sup>25</sup> Ang Karunungan ay may magagandang aral na iniingatan, ngunit ang makasalanan ay nasusuklam sa kabanalan. </P>
        <p><sup>26</sup> Sundin mo ang Kautusan, kung nais mo ng Karunungan; ito'y masaganang ipagkakaloob sa iyo ng Panginoon. </P>
        <p><sup>27</sup> Ang paggalang sa Panginoon ay karunungan at kaalaman; nalulugod siya sa matapat at mababang-loob. </P>
        <p><sup>28</sup> Huwag mong itatakwil ang paggalang sa Panginoon; huwag kang dudulog sa kanya nang di tapat sa loob. </P>
        <p><sup>29</sup> Pag-ingatan mo ang iyong pananalita, at huwag kang magkukunwari sa paningin ng mga tao. </P>
        <p><sup>30</sup> Huwag kang magmamataas, baka ka bumagsak at sukdulang mapahiya. Ihahayag ng Panginoon ang iyong mga lihim, at hihiyain ka niya sa harap ng madla, sapagkat dumulog ka sa kanya nang walang paggalang, at ang puso mo'y puno ng pandaraya.</P>


        <h2>Kabanata 2</h2>

        
        <p><sup>1</sup> Anak, kung nais mong maglingkod sa Panginoon, humanda ka sa mga pagsubok. </p>
        <p><sup>2</sup> Maging tapat ka at magpakatatag, huwag kang masisiraan ng loob sa panahon ng kasawian. </p>
        <p><sup>3</sup> Manalig ka sa Panginoon at huwag kang lalayo sa kanya, upang ikaw ay parangalan sa katapusan ng iyong buhay. </p>
        <p><sup>4</sup> Tanggapin ang anumang ipagkaloob niya sa iyo, tiisin mo ang kabiguan kahit ano ang mangyari. </p>
        <p><sup>5</sup> Kung ang ginto ay dinadalisay sa apoy, ang banal ay sinusubok ng Panginoon sa apoy ng paghamak. </p>
        <p><sup>6</sup> Magtiwala ka at tutulungan ka niya, mamuhay ka sa katuwiran at umasa sa kanya. </p>
        <p><sup>7</sup> Kayong may paggalang sa Panginoon, maghintay kayo ng kanyang habag; huwag kayong lalayo sa kanya nang hindi kayo mapahamak. </p>
        <p><sup>8</sup> Kayong may paggalang sa Panginoon, magtiwala kayo sa kanya, at siguradong tatanggap kayo ng gantimpala. </p>
        <p><sup>9</sup> Kayong lahat na may paggalang sa Panginoon, umasa kayo sa kanyang pagpapala. Asahan ninyo ang kanyang pagkahabag at kagalakang walang hanggan. </p>
        <p><sup>10</sup> Tingnan ninyo ang nangyari sa ating mga ninuno: May nagtiwala ba sa Panginoon at nabigo? May nanatili bang naglilingkod sa kanya na kanyang pinabayaan? May tumawag ba sa kanya na hindi niya dininig? </p>
        <p><sup>11</sup> Sapagkat maawain at mapagpatawad ang Panginoon, pinatatawad niya tayo sa ating kasalanan at inililigtas sa kagipitan. </p>
        <p><sup>12</sup> Kawawa ang mahihinang-loob at mga tamad, kawawa ang makasalanang mapagkunwari. </p>
        <p><sup>13</sup> Kawawa ang mahihina ang loob! Ayaw nilang magtiwala, kaya hindi naman sila tatangkilikin. </p>
        <p><sup>14</sup> Kawawa kayong mga nawalan ng pag-asa at ayaw nang makibaka, ano ang gagawin ninyo kapag pinarusahan kayo ng Panginoon? </p>
        <p><sup>15</sup> Ang mga may paggalang sa Panginoon at di sumusuway sa kanyang utos, ang mga umiibig sa kanya'y namumuhay ayon sa kanyang kalooban. </p>
        <p><sup>16</sup> Ang mga may paggalang sa Panginoon ay nagsisikap na siya'y bigyang-lugod; ang kanyang Kautusan ang umiiral sa buhay ng mga umiibig sa kanya. </p>
        <p><sup>17</sup> Ang mga may paggalang sa Panginoon ay handang maglingkod sa kanya, nagpapakababa sila sa kanyang harapan. Sabi nila, </p>
        <p><sup>18</sup> “Ipinagkakatiwala natin ang ating buhay sa Panginoon sa halip na sa mga tao, sapagkat kapantay ng kanyang kamahalan ang kanyang habag.”</p>


        <h2>Kabanata 3</h2>

        
        <p><sup>1</sup> Mga anak, ako'y inyong ama, kaya makinig kayo. Gawin ninyo ito, at di kayo mapapahamak. </p>
        <p><sup>2</sup> Sapagkat ang mga ama ay binigyan ng Panginoon ng kapangyarihan sa mga anak, at iniuutos niya na sundin ng mga anak ang kanilang ina. </p>
        <p><sup>3</sup> Ang gumagalang sa kanyang ama'y nagbabayad na sa kanyang kasalanan, </p>
        <p><sup>4</sup> at ang nagpaparangal sa kanyang ina'y parang nag-iimpok ng kayamanan. </p>
        <p><sup>5</sup> Ang gumagalang sa kanyang ama'y paliligayahin naman ng kanyang mga anak, at ang panalangin niya'y agad diringgin ng Panginoon. </p>
        <p><sup>6</sup> Pahahabain ng Diyos ang buhay ng nagpaparangal sa kanyang mga magulang— siya na sumusunod sa Panginoon. </p>
        <p><sup>7</sup> Ang may paggalang sa Panginoong Diyos ay gumagalang sa kanyang mga magulang, at pinaglilingkuran niya ang kanyang magulang na parang panginoon niya. </p>
        <p><sup>8</sup> Igalang mo ang iyong ama sa salita at sa gawa, upang sumaiyo ang kanyang pagpapala. </p>
        <p><sup>9</sup> Pinatatatag ng pagpapala ng isang ama ang pamumuhay ng mga anak, ngunit ito ay sinisira ng sumpa ng isang ina. </p>
        <p><sup>10</sup> Huwag mong ipagkakalat ang kahihiyan ng iyong ama, sapagkat ang kanyang kahihiyan ay hindi mo ikararangal. </p>
        <p><sup>11</sup> Ikararangal ng sinuman ang gumalang sa kanyang ama, at kahihiyan ng mga anak ang di gumalang sa kanilang ina. </p>
        <p><sup>12</sup> Anak, kalingain mo ang iyong ama kapag siya'y matanda na, at huwag mo siyang dudulutan ng sama ng loob habang nabubuhay. </p>
        <p><sup>13</sup> Pagpaumanhinan mo siya kapag nanlalabo na ang kanyang isip; huwag mo siyang lalapastanganin ngayong nasa kasibulan ka na ng iyong lakas. </p>
        <p><sup>14</sup> Ang paglingap mo sa iyong ama ay di malilimutan, iyan ay magiging kabayaran sa iyong mga kasalanan. </p>
        <p><sup>15</sup> Ang ginawa mo sa iyong ama ay aalalahanin ng Panginoon, at ang mga kasalanan mo'y matutunaw na parang yelo pagdating ng tag-init. </p>
        <p><sup>16</sup> Ang sinumang magpabaya sa kanyang ama ay para nang lumapastangan sa Diyos, at ang gumagawa ng ikagagalit ng ina'y susumpain ng Panginoon.  </p>
        <p><sup>17</sup> Anak, maging mapagpakumbaba ka sa pagtupad ng tungkulin, at mamahalin ka ng mga malapit sa Diyos. </p>
        <p><sup>18-19</sup> Habang ika'y dumadakila, lalo ka namang magpakumbaba; sa gayo'y kalulugdan ka ng Panginoon. </p>
        <p><sup>20</sup> Sapagkat kahanga-hanga ang kapangyarihan ng Panginoon at dinadakila siya ng mga nagpapakumbaba. </p>
        <p><sup>21</sup> Huwag mong hangaring maunawaan ang mga bagay na lampas sa iyong kakayahan, huwag mong saliksikin ang hindi mo kayang malaman. </p>
        <p><sup>22</sup> Sundin mo ang Kautusang bigay sa iyo ng Panginoon; huwag mong pagkaabalahan ang inilihim niya sa iyo. </p>
        <p><sup>23</sup> Huwag mong pakialaman ang di mo saklaw, sapagkat marami sa mga itinuro sa iyo ay lampas sa pang-unawa ng tao. </p>
        <p><sup>24-25</sup> Maraming naliligaw dahil sa kanilang pabigla-biglang hatol; napilipit ang kanilang isipan ng kanilang maling palagay. </p>
        <p><sup>26</sup> Ang matigas ang ulo'y daranas ng pasakit sa bandang huli; ang mahilig sa panganib ay ipapahamak nito. </p>
        <p><sup>27</sup> Ang matigas ang ulo'y laging nasusubo sa ligalig; ang nawili na sa kasalana'y palaging magkakasala. </p>
        <p><sup>28</sup> Walang katapusan ang kapighatian ng palalo; nag-ugat na ang kasamaan sa kanyang puso. </p>
        <p><sup>29</sup> Pinahahalagahan ng matalino ang mga talinghaga; nakikinig ang marunong pagkat nais niyang matuto.  </p>
        <p><sup>30</sup> Kung ang tubig ay pumapatay ng apoy, ang pagkakawanggawa ay pumapawi ng kasalanan. </p>
        <p><sup>31</sup> Ang gumagawa ng mabuti sa kapwa ay naghahanda para sa kinabukasan, sapagkat kapag siya naman ang nagipit, mayroon siyang masasandalan.</p>

    
        <h2>Kabanata 4</h2>

        
        <p><sup>1</sup> Anak, huwag mong aalisan ng ikabubuhay ang mahihirap at huwag mong paghihintayin ang nangangailangan. </p>
        <p><sup>2</sup> Huwag mong dudustain ang nagugutom, at huwag mong gagalitin ang taong nasa mahigpit na pangangailangan. </p>
        <p><sup>3</sup> Huwag mong dadagdagan ng suliranin ang taong masama ang loob, at huwag mong ipagpaliban ang pagtulong sa maralita. </p>
        <p><sup>4</sup> Huwag mong tatanggihan ang hiling ng nasa kasawian; huwag mong tatalikuran ang taong dukha. </p>
        <p><sup>5</sup> Huwag mong iiwasan ang nangangailangan; huwag mo siyang bibigyan ng dahilang sumpain ka. </p>
        <p><sup>6</sup> Kung sumpain ka niya sa gitna ng mapait niyang karanasan, diringgin ng Maykapal ang kanyang dalangin. </p>
        <p><sup>7</sup> Sikapin mong kalugdan ka ng lipunan; igalang mo ang mga may kapangyarihan. </p>
        <p><sup>8</sup> Pakinggan mo ang daing ng maralita; sagutin mo siya nang banayad at payapa. </p>
        <p><sup>9</sup> Iligtas mo ang naaapi sa kamay ng mang-aapi, at magpakatatag ka kapag ikaw ay humahatol. </p>
        <p><sup>10</sup> Maging isa kang ama sa mga ulila; bigyan mo ang mga biyuda ng tulong na hindi na maidulot ng yumaong asawa; aariin kang anak ng Kataas-taasang Diyos at iibigin ka niya nang higit pa sa pag-ibig ng isang ina.  </p>
        <p><sup>11</sup> Kinakalinga ng Karunungan ang mga humahanap sa kanya; sila'y kanyang tinuturuan. </p>
        <p><sup>12</sup> Ang nagmamahal sa kanya'y nagpapahalaga sa buhay; ang maagang naghihintay sa kanya ay magtatamasa ng kaligayahan. </p>
        <p><sup>13</sup> Ang nagkamit ng Karunungan ay magtatamo ng karangalan, pagpapalain siya ng Panginoon saanman siya pumunta. </p>
        <p><sup>14</sup> Ang naglilingkod sa Karunungan ay naglilingkod sa Panginoon; iibigin ng Panginoon ang sinumang umiibig sa Karunungan. </p>
        <p><sup>15</sup> Ang sumusunod sa kanya'y humahatol nang wasto; ang nagpapahalaga sa kanya'y nabubuhay nang matiwasay. </p>
        <p><sup>16</sup> Magtiwala ka sa Karunungan at kakamtan mo siya; mananatili siya sa iyong lahi hanggang sa iyong kaapu-apuhan. </p>
        <p><sup>17</sup> Sa pasimula'y isasama ka niya sa mga liku-likong landas, tatakutin ka niya at pupunuin ng alalahanin. Pagtitiisin ka niya ng bigat ng kanyang mga tuntunin, at susubukin ka niya sa pamamagitan ng kanyang mga utos, hanggang sa ikaw ay pagtiwalaan niya. </p>
        <p><sup>18</sup> Pagkatapos, agad-agad ka niyang lalapitan; ihahayag niya sa iyo ang kanyang mga lihim, at bibigyan ka niya ng kaligayahan. </p>
        <p><sup>19</sup> Ngunit kapag siya'y iyong tinalikuran, pababayaan ka niya at mabubulid ka sa kapahamakan.  </p>
        <p><sup>20</sup> Gawin mo ang lahat sa tamang panahon at umiwas kang lagi sa masama. Huwag mong hahamakin ang iyong sarili. </p>
        <p><sup>21</sup> Ang kababaang-loob ay kapuri-puri at marapat igalang, ngunit ang paghamak sa sarili ay kasalanan. </p>
        <p><sup>22</sup> Huwag mong bayaang pagsamantalahan ka ng iba; huwag mong ipahamak ang iyong sarili dahil sa di pagtatanggol sa iyong mga karapatan. </p>
        <p><sup>23</sup> Huwag kang mag-atubiling magsalita kung napapanahon, at huwag mong itago ang iyong karunungan. </p>
        <p><sup>24</sup> Ang karunungan ay nakikilala sa pananalita; ang pinag-aralan mo ay makikilala sa iyong pangungusap. </p>
        <p><sup>25</sup> Huwag kang magsasalita laban sa katotohanan, at huwag mong kalilimutang marami kang di nalalaman. </p>
        <p><sup>26</sup> Huwag mong ikahihiyang ipahayag ang iyong mga kasalanan; hindi mo mapipigilan ang agos ng ilog. </p>
        <p><sup>27</sup> Huwag kang paiilalim sa hangal, at huwag mo namang kikilingan ang makapangyarihan. </p>
        <p><sup>28</sup> Ipakipaglaban mo ang katotohanan hanggang kamatayan, at ipaglalaban ka ng Panginoong Diyos. </p>
        <p><sup>29</sup> Huwag kang pabigla-bigla sa pananalita; huwag ka namang babagal-bagal sa paggawa. </p>
        <p><sup>30</sup> Huwag kang mag-asal leon sa iyong tahanan, at huwag kang magmalupit sa iyong mga katulong. </p>
        <p><sup>31</sup> Huwag laging nakabuka ang palad mo para tumanggap, ngunit huwag ding nakakimkim nang mahigpit kapag napapanahong magbayad.</p>

       
        <h2>Kabanata 5</h2>

        
        <p><sup>1</sup> Huwag kang manalig sa iyong kayamanan at huwag mong sabihing, “Wala na akong kailangan.” </p>
        <p><sup>2</sup> Huwag kang padadala sa labis na hangarin, na makamtan lamang ang gusto'y gagawin ang lahat. </p>
        <p><sup>3</sup> Huwag mong sabihing wala kang kinikilalang kapangyarihan, sapagkat darating ang panahong paparusahan ka ng Panginoon. </p>
        <p><sup>4</sup> Huwag mo ring sabihin, “Wala namang nangyari sa akin, matapos akong magkasala!” Dahil ang Panginoon ay hindi madaling magalit. </p>
        <p><sup>5</sup> Huwag kang masanay sa paggawa ng kasalanan dahil sa pag-asang lagi ka niyang patatawarin. </p>
        <p><sup>6</sup> Huwag mong sabihin, “Walang katapusan ang kanyang habag. Patatawarin niya ako, gaano man karami ang aking kasalanan.” Sapagkat kung siya'y marunong maawa, marunong din siyang magalit, at ang kanyang galit ay nakatuon sa mga makasalanan. </p>
        <p><sup>7</sup> Magbalik-loob ka na agad sa Panginoon; huwag mong ipagpabukas ang pakikipagkasundo sa kanya, sapagkat biglang darating ang araw ng paghihiganti, at mamamatay ka sa kanyang pagpaparusa. </p>
        <p><sup>8</sup> Huwag kang manalig sa kinamkam mong kayamanan, sapagkat hindi mo ito papakinabangan sa araw ng kapighatian.  </p>
        <p><sup>9</sup> Huwag mong basta-bastang pagbigyan ang lahat, at huwag kang sumang-ayon sa bawat sabihin ninuman. Ganyan ang gawa ng mga taong sinungaling. </p>
        <p><sup>10</sup> Magpakatatag ka sa iyong mga patakaran, at panindigan mo ang iyong sinabi. </p>
        <p><sup>11</sup> Lagi kang manabik sa pakikinig, at maging maingat ka sa pagsagot. </p>
        <p><sup>12</sup> Kung nauunawaan mo ang pinag-uusapan, sumagot ka; ngunit kung hindi, itikom mo ang iyong bibig. </p>
        <p><sup>13</sup> Ang pananalita'y maaaring ikarangal o ikapahiya; ang dila ng isang tao'y maaaring ikapahamak niya. </p>
        <p><sup>14</sup> Huwag kang pabalitang isang tsismoso, at huwag kang magkakalat ng balitang makakapinsala sa sinuman. Kung paanong ang mga magnanakaw ay mapapahiya, ang sinungaling naman ay kamumuhian. </p>
        <p><sup>15</sup> Pag-ingatan mong huwag magkulang sa malaki o maliit mang bagay, at huwag kang maging kaaway sa halip ay manatiling isang kaibigan.</p>

       
        <h2>Kabanata 6</h2>

        
        <p><sup>1</sup> Ang kasiraang-puri ay nagdudulot ng kahihiyan at pagkawala ng tiwala, na siyang marapat sa isang makasalanang sinungaling. </p>
        <p><sup>2</sup> Huwag kang patatangay sa matinding alab ng damdamin, baka suwagin ka niya na parang torong baliw, </p>
        <p><sup>3</sup> o baka ubusin niya ang mga dahon mo at sirain ang iyong bunga, at maiwan kang parang tuyot na punongkahoy. </p>
        <p><sup>4</sup> Ipapahamak ka ng iyong masasamang pagnanasa, hanggang sa pagtawanan ka ng iyong mga kaaway.  </p>
        <p><sup>5</sup> Ang magiliw na tinig ay nakakaakit ng maraming kaibigan, at ang matamis na pananalita'y susuklian ng magandang sagot. </p>
        <p><sup>6</sup> Makipagbatian ka sa maraming tao, ngunit isa lamang sa sanlibo ang hihingan mo ng payo. </p>
        <p><sup>7</sup> Bago ka makipagkaibigan kaninuman, subukin mo muna siya, at huwag mo siyang pagtitiwalaan agad. </p>
        <p><sup>8</sup> Sapagkat may mga kaibigang mapagsamantala na di mo maaasahan sa oras ng pangangailangan. </p>
        <p><sup>9</sup> May kaibigang hindi nagtatagal at nagiging kaaway mo, at ibubunyag pa niya ang pagkakagalit ninyo, palalabasin ka pa niyang kahiya-hiya. </p>
        <p><sup>10</sup> Mayroon ding kaibigang kasalu-salo mo sa pagkain, ngunit pababayaan ka sa oras ng kagipitan. </p>
        <p><sup>11</sup> Sa kasaganaan, didikit siya sa iyo na parang anino, uutusan niya pati ang mga katulong mo; </p>
        <p><sup>12</sup> ngunit sa kasawia'y pababayaan ka niya, pagtataguan ka, at di mo na siya makikita. </p>
        <p><sup>13</sup> Lumayo ka sa kaaway, at mag-ingat ka sa kaibigan. </p>
        <p><sup>14</sup> Ang matapat na kaibiga'y parang matibay na kanlungan, kapag nakatagpo ka ng tulad niya'y para kang nakahukay ng kayamanan. </p>
        <p><sup>15</sup> Walang kasinghalaga ang matapat na kaibigan; hindi siya matutumbasan ng gaano mang salapi. </p>
        <p><sup>16</sup> Ang matapat na kaibiga'y parang gamot na nagbibigay-buhay, at siya'y matatagpuan lamang ng mga may paggalang sa Panginoon. </p>
        <p><sup>17</sup> Ang may paggalang sa Panginoo'y makakatagpo ng tapat na kaibigan, at ang mga kaibigan niya'y tulad niyang may paggalang sa Panginoon.  </p>
        <p><sup>18</sup> Anak, mula pa sa iyong kabataan pahalagahan mo na ang Karunungan, at kapag tumanda ka'y patuloy mo siyang makakamtan. </p>
        <p><sup>19</sup> Linangin mo ang Karunungan gaya ng ginagawa ng magsasaka sa kanyang bukirin, at mag-aani ka nang masagana; magpagod kang sumandali sa pag-aalaga sa kanya, at lalasap ka ng masarap niyang bunga. </p>
        <p><sup>20</sup> Mahirap siyang kamtan ng ayaw mag-aral, hindi magtitiyaga sa kanya ang may mahinang kalooban. </p>
        <p><sup>21</sup> Para sa mangmang, ang Karunungan ay batong mabigat na di magtatagal at kanyang ibabagsak. </p>
        <p><sup>22</sup> Ang Karunungan ay talagang mahirap kamtan, iilan lamang ang tunay na nakakakilala sa kanya. </p>
        <p><sup>23</sup> Makinig ka, anak ko't narito ang aking tagubilin, huwag mong tanggihan itong aking payo. </p>
        <p><sup>24</sup> Bayaan mong gapusin ng Karunungan ang iyong mga paa, at isuot sa iyong leeg ang pamatok niya. </p>
        <p><sup>25</sup> Yumuko ka at nang makasakay siya sa iyong balikat, at huwag kang maghimagsik sa kanyang kapangyarihan. </p>
        <p><sup>26</sup> Buong puso mo siyang suyuin, at sundin nang buo mong lakas ang kanyang mga tuntunin. </p>
        <p><sup>27</sup> Hanapin mo siya at siya'y iyong matatagpuan, at minsang mahawakan ay huwag mo nang pakakawalan. </p>
        <p><sup>28</sup> Sa wakas, malalasap mo ang ginhawang dulot niya, at siya ay magiging kaligayahan mo. </p>
        <p><sup>29</sup> Ang mga tanikala niya'y magiging sandata mo, at ang kanyang pamatok ay maharlikang kasuotan. </p>
        <p><sup>30</sup> Ang pamatok niya'y magiging isang gintong hiyas, at ang tali niya'y pamigkis na bughaw. </p>
        <p><sup>31</sup> Isusuot mo siyang parang damit na marilag, at ipuputong siya sa iyo bilang korona ng kagalakan. </p>
        <p><sup>32</sup> Kung nais mo'y magiging marunong ka; magsikap ka lamang, ikaw ay magiging matalino. </p>
        <p><sup>33</sup> Kung mawilihin kang makinig, ikaw ay matututo; at kung pahahalagahan mo ang iyong narinig, ikaw ay dudunong. </p>
        <p><sup>34</sup> Kapag dumalo ka sa kapulungan ng matatanda, piliin mo kung sino sa kanila ang marunong at sa kanya ka pumanig. </p>
        <p><sup>35</sup> Maging masigasig ka sa pakikinig ng aral ng mga makadiyos, at huwag mong kaliligtaan ang mga makahulugang talinghaga. </p>
        <p><sup>36</sup> Kapag nakatagpo ka ng isang matalino, agapan mo ang pagdalaw sa kanya; at puntahan mo siya nang malimit hanggang sa ikaw na lamang ang makapudpod sa pasukan ng kanyang bahay. </p>
        <p><sup>37</sup> Sundin mo ang mga batas ng Panginoon, lagi mong pag-aralan ang kanyang Kautusan, at palilinawin niya ang iyong pag-iisip, at kakamtan mo ang karunungang iyong minimithi.</p>


        <h2>Kabanata 7</h2>

        
        <p><sup>1</sup> Huwag kang gumawa ng masama, at walang masamang mangyayari sa iyo. </p>
        <p><sup>2</sup> Lumayo ka sa kabuktutan, at lalayuan ka rin nito. </p>
        <p><sup>3</sup> Anak, huwag kang maghasik ng kaapihan; baka mag-ani ka nang pitong ulit. </p>
        <p><sup>4</sup> Huwag kang humingi sa Panginoon ng kapangyarihan, o humiling sa hari ng mataas na tungkulin. </p>
        <p><sup>5</sup> Huwag mong igiit sa Panginoon na ikaw ay matuwid, o magpanggap na marunong sa harap ng hari. </p>
        <p><sup>6</sup> Huwag kang maghangad na maging hukom kung wala kang tibay ng loob na panindigan ang katarungan. Kapag nasindak ka sa babala ng makapangyarihan, baka mawalan ka ng karangalan sa paningin ng madla. </p>
        <p><sup>7</sup> Huwag kang gagawa ng masama laban sa sambayanan, nang hindi ka kasuklaman ng iyong mga kababayan. </p>
        <p><sup>8</sup> Huwag mo nang balikan ang dati mong kasalanan, magbago ka sa unang parusa pa lamang. </p>
        <p><sup>9</sup> Huwag mong sabihing, “Pahahalagahan ng Panginoon ang aking pagsuyo, at lagi niyang tatanggapin ang bawat handog ko sa kanya.” </p>
        <p><sup>10</sup> Huwag kang manghihinawang manalangin, at huwag mong kaliligtaan ang pagkakawanggawa. </p>
        <p><sup>11</sup> Huwag mong pagtatawanan ang nasa kasawian; ang Panginoong nagpahintulot na siya'y mabigo, ang siya ring magkakaloob sa kanya ng tagumpay. </p>
        <p><sup>12</sup> Huwag kang maghanap ng kasinungalingan na maipaparatang sa iyong mga kaibigan. </p>
        <p><sup>13</sup> Huwag kang magsisinungaling kailanman, sapagkat walang kabutihang maidudulot ang ugaling iyan. </p>
        <p><sup>14</sup> Sa kapulungan ng matatanda, huwag kang madaldal; sa iyong pananalangin, huwag kang paulit-ulit ng walang katuturan. </p>
        <p><sup>15</sup> Huwag mong kainisan ang pagsasaka at paggawang nakakapagal, sapagkat iyan ay gawang itinakda ng Kataas-taasang Diyos. </p>
        <p><sup>16</sup> Huwag kang umanib sa samahan ng mga makasalanan; tandaan mo, ang araw ng paghuhukom ng Diyos ay hindi na magtatagal. </p>
        <p><sup>17</sup> Lubusan kang magpakumbaba, sapagkat apoy at uod ang parusang naghihintay sa makasalanan.  </p>
        <p><sup>18</sup> Huwag mong ipagpalit sa salapi ang iyong kaibigan; kahit sa pinakamainam na ginto ay huwag ipagpalit ang isang tunay na kaibigan. </p>
        <p><sup>19</sup> Huwag mong sayangin ang pagkakataong magkaroon ng isang matalino at mabait na asawa; higit pa sa ginto ang alindog niya. </p>
        <p><sup>20</sup> Huwag mong pagmalupitan ang isang alilang tapat, o ang isang upahang mapagmalasakit. </p>
        <p><sup>21</sup> Mahalin mong tunay ang isang mabuting alipin; huwag mong panghinayangang siya'y palayain. </p>
        <p><sup>22</sup> Alagaan mong mabuti ang iyong mga kawan, at ipagpatuloy mo ang pag-aalaga niyon kung pinakikinabangan mo. </p>
        <p><sup>23</sup> Mayroon ka bang mga anak na lalaki? Sanayin mo sila sa mabuting asal. Turuan mo silang maging masunurin mula sa pagkabata. </p>
        <p><sup>24</sup> Mayroon kang mga anak na babae? Pangalagaan mo ang kanilang pagkabirhen. Huwag mo silang palalayawin nang labis. </p>
        <p><sup>25</sup> Kapag nag-asawa na ang iyong anak na babae, natapos mo na ang isang mabigat na responsibilidad. Ngunit sikapin mong ang mapangasawa niya'y isang lalaking maunawain. </p>
        <p><sup>26</sup> Kung mayroon kang butihing asawa, huwag mo siyang hihiwalayan. Ngunit huwag mong ipagkakatiwala ang iyong sarili sa isang babaing hindi mo mahal. </p>
        <p><sup>27</sup> Igalang mo ang iyong ama nang buong puso, at huwag mong kalilimutan ang naging hirap ng iyong ina ng ikaw ay kanyang isilang. </p>
        <p><sup>28</sup> Alalahanin mong kung hindi sa kanila ay di ka magiging tao; hindi mo matutumbasan kailanman ang ginawa nila para sa iyo. </p>
        <p><sup>29</sup> Igalang mo ang Panginoon nang buong puso, at igalang mo ang kanyang mga pari. </p>
        <p><sup>30</sup> Buong lakas mong ibigin ang Dakilang Lumikha at mag-abuloy ka sa ikabubuhay ng kanyang mga lingkod. </p>
        <p><sup>31</sup> Igalang mo ang Panginoon at igalang mo ang kanyang mga pari; ibigay mo sa kanila ang nauukol sa kanila: Ang mga unang bunga, ang handog para sa kasalanan, ang balikat ng handog na hayop, ang handog ng pagtatalaga— lahat ng mga ipinag-uutos na handog at alay. </p>
        <p><sup>32</sup> Maging bukas-palad ka sa mahihirap, nang maging ganap ang pagpapala sa iyo ng Panginoon. </p>
        <p><sup>33</sup> Magmagandang-loob ka sa mga buháy, at huwag mong ipagkait ang tulong mo sa mga patay. </p>
        <p><sup>34</sup> Makiramay ka sa mga naulila ng isang mahal sa buhay, at makidalamhati ka sa kanila. </p>
        <p><sup>35</sup> Huwag mong kaliligtaan ang pagdalaw sa mga maysakit, sapagkat kapag ginawa mo ito, mamahalin ka nila. </p>
        <p><sup>36</sup> Anuman ang gawin mo, alalahanin mo ang iyong huling hantungan at hindi ka magkakasala.</p>


        <h2>Kabanata 8</h2>

        
        <p><sup>1</sup> Huwag mong kakalabanin ang makapangyarihan, baka ka mahulog sa kanyang mga kamay. </p>
        <p><sup>2</sup> Huwag kang mangangahas lumaban sa mayaman; tiyak na tatalunin ka niya sa pamamagitan ng kanyang kayamanan. Marami na ang nasilaw sa kislap ng ginto; pati ang isipan ng mga hari ay ginugulo ng salapi. </p>
        <p><sup>3</sup> Huwag kang makikipagtalo sa madaldal, lalo mo lang gagatungan ang kanyang kadaldalan. </p>
        <p><sup>4</sup> Huwag mong pagtatawanan ang taong walang modo, kung hindi mo nais na pati ang mga nuno mo'y laitin niya. </p>
        <p><sup>5</sup> Huwag mo nang kagalitan ang taong nagsisisi na; alalahanin mong tayong lahat ay nagkakasala. </p>
        <p><sup>6</sup> Huwag mong hahamakin ang isang tao dahil sa kanyang katandaan, sapagkat tatanda rin tayong tulad niya. </p>
        <p><sup>7</sup> Huwag mong ikatuwa ang pagkamatay ng isang tao; alalahanin mong tayong lahat ay mamamatay. </p>
        <p><sup>8</sup> Huwag mong hahamakin ang pangaral ng marurunong, sa halip ay pag-aralan mong mabuti ang kanilang mga kasabihan; makakapulot ka roon ng maraming karunungan, at matututunan mong maglingkod sa mga may kapangyarihan. </p>
        <p><sup>9</sup> Pag-aralan mo ang turo ng matatanda, sapagkat sila man ay nag-aral din niyon sa kanilang mga magulang. Matututo ka sa kanila ng pang-unawa, at mayroon kang maisasagot kapag kinailangan. </p>
        <p><sup>10</sup> Huwag mong pagsiklabin ang galit ng makasalanan, baka ka maramay sa ningas ng kanyang poot. </p>
        <p><sup>11</sup> Huwag kang mapipikon sa kabastusan ng isang tao; iyan lamang ang hinihintay niya upang siluin ka sa iyong pangungusap. </p>
        <p><sup>12</sup> Huwag kang magpapautang sa mas malakas kaysa sa iyo; at kung nagpautang ka na, ituring mo iyong nawala na. </p>
        <p><sup>13</sup> Huwag kang gagarantiya nang higit sa iyong kaya, at kapag ikaw ay gumarantiya, humanda ka sa pagbabayad. </p>
        <p><sup>14</sup> Huwag kang makikipag-asunto sa isang hukom, sapagkat alang-alang sa tungkulin niya, tiyak na papapanalunin nila siya. </p>
        <p><sup>15</sup> Huwag kang sasama sa taong walang modo, malamang na dahil sa kanya ay mapasubo ka sa gulo, sapagkat gagawin niya ang gusto niya, at dahil sa kanyang kahangalan, pati ikaw ay maaaring masawi. </p>
        <p><sup>16</sup> Huwag kang makipaglaban sa taong magagalitin, huwag ka ring sasama sa kanya sa pook na walang tao, sapagkat siya'y hindi natatakot pumatay ng tao, at maaaring paslangin ka niya, kapag walang makakatulong sa iyo. </p>
        <p><sup>17</sup> Huwag mong sasabihin ang panukala mo sa isang hangal, sapagkat hindi siya marunong mag-ingat ng lihim. </p>
        <p><sup>18</sup> Huwag kang gagawa ng di dapat malaman ng iba sa harapan ng di mo nakikilalang tao, sapagkat hindi mo alam kung ano ang maaaring gawin niya sa iyo. </p>
        <p><sup>19</sup> Huwag mong sasabihin ang binabalak mo sa lahat ng tao; kapag nagkagayon, para mo nang itinapon ang pagkakataon mong magtagumpay.</p>


        <h2>Kabanata 9</h2>

        
        <p><sup>1</sup> Huwag kang magseselos sa asawa mong pinakamamahal; lalo mo lamang siyang tuturuan kung paano ka niya pasasakitan. </p>
        <p><sup>2</sup> Huwag kang pailalim sa kapangyarihan ng sinumang babae hanggang sa ikaw ay lubusang alipinin niya. </p>
        <p><sup>3</sup> Huwag kang makikipagtagpo sa asawa ng iba, baka ka masilo sa mga bitag niya. </p>
        <p><sup>4</sup> Huwag kang magbabad sa piling ng mga babaing mang-aaliw at baka mahulog ka sa kanilang mga patibong. </p>
        <p><sup>5</sup> Huwag kang tingin nang tingin sa isang dalaga, baka ka magkamali at mapagmulta nang dahil sa kanya. </p>
        <p><sup>6</sup> Huwag kang magpakahibang sa mga babaing bayaran, kung hindi mo ibig maubos ang iyong kabuhayan. </p>
        <p><sup>7</sup> Huwag kang magpalinga-linga sa mga lansangan ng lunsod, o magpagala-gala sa mga sulok na walang tao. </p>
        <p><sup>8</sup> Huwag kang titingin sa babaing kaakit-akit, at huwag mong titigan ang ganda ng di mo asawa. Marami na ang napahamak dahil sa kagandahan ng babae, siya ang nagiging dahilan ng matinding pagnanasa. </p>
        <p><sup>9</sup> Huwag kang kakaing kasalo ng asawa ng iba, at huwag ka ring makikipag-inuman sa kanya. Baka ka mabighani ng kanyang alindog, at dahil sa pagnanasa ika'y mapahamak.  </p>
        <p><sup>10</sup> Huwag mong iiwan ang matagal nang kaibigan; karaniwan, ang bago ay di maipapantay sa kanya. Ang pakikipagkaibigan ay parang alak; habang tumatagal lalong sumasarap. </p>
        <p><sup>11</sup> Huwag kang maiinggit sa tagumpay ng makasalanan, sapagkat hindi mo alam ang tunay niyang kahihinatnan. </p>
        <p><sup>12</sup> Huwag kang matuwa sa kinawiwilihan ng masasamang tao, alalahanin mo na di sila makakaligtas sa parusa habang buhay. </p>
        <p><sup>13</sup> Lumayo ka sa taong maaaring pumatay sa iyo, at di ka mangangamba na mapapatay ka niya. Ngunit kung kailangang lumapit ka sa kanya, pag-ingatan mo ang bawat hakbang mo't baka patayin ka nga niya. Isipin mong ikaw ay parang tumutuntong sa patibong, o naglalakad sa ibabaw ng muog ng lunsod sa panahon ng labanan. </p>
        <p><sup>14</sup> Hangga't maaari, sikapin mong makilala ang iyong mga kapwa, at sa marunong ka lamang sumangguni. </p>
        <p><sup>15</sup> Mawili kang makitungo sa mga taong matalino, at ang pag-usapan ninyo'y ang Kautusan ng Kataas-taasang Diyos. </p>
        <p><sup>16</sup> Ang mga matuwid ang siya mong maging kasalo sa pagkain, at ang iyong paggalang sa Diyos ang siya mong ipagmalaki.  </p>
        <p><sup>17</sup> Ang galing ng panday ay nakikita sa kanyang ginawa; ang kakayahan ng isang namumuno ay nakikilala sa kanyang matalinong pangungusap. </p>
        <p><sup>18</sup> Ang tsismoso ay kinatatakutan sa buong lunsod; ang taong walang pigil ang dila ay kinapopootan ng lahat.</p>


        <h2>Kabanata 10</h2>

        
        <p><sup>1</sup> Tinuturuan ng mabuting punong-bayan ang kanyang nasasakupan, at binibigyan sila ng matatag at maayos na pamamahala. </p>
        <p><sup>2</sup> Kung anong uri ng pangulo ay gayundin ang mga kagawad, at kung ano ang pinuno ng lunsod, gayundin ang mamamayan. </p>
        <p><sup>3</sup> Mawawasak ang buong bansa kapag ang hari ay isang mangmang, ngunit uunlad ang bayan kung may pang-unawa ang mga pinuno ng lunsod. </p>
        <p><sup>4</sup> Ang pamamahala sa daigdig ay nasa kamay ng Panginoon, at siya ang nagpapadala ng mabubuting tagapamuno pagdating ng takdang panahon. </p>
        <p><sup>5</sup> Nasa Panginoon din ang tagumpay ng bawat tao, at siya ang nagpaparangal sa mga gumagawa ng batas.  </p>
        <p><sup>6</sup> Huwag kang magtatanim ng sama ng loob sa tuwing magkakasala ang iyong kapwa sa iyo, at huwag kang gagawa ng anuman dahil sa simbuyo ng damdamin. </p>
        <p><sup>7</sup> Ang kapalaluan ay kinasusuklaman ng Panginoon at ng tao, kapwa rin sila napopoot sa pang-aapi. </p>
        <p><sup>8</sup> Dahil sa kasakiman, kapalaluan at pang-aapi bumabagsak ang mga bansa; palit-palit lamang sila sa pananakop sa iba. </p>
        <p><sup>9</sup> Ano ang maipagmamalaki mo, O tao? Ikaw ay nagmula lamang sa alabok, at buháy ka pa'y maaari ka nang mabulok. </p>
        <p><sup>10</sup> Mabibigo ang galing ng manggagamot sa mahabang karamdaman; ang hari na ngayo'y buháy, bukas ay maaaring tanghaling bangkay. </p>
        <p><sup>11</sup> Pagkamatay ng tao, wala nang matitira sa kanya kundi mga uod, mga bangaw at mga hayop na gumagapang. </p>
        <p><sup>12</sup> Ang kapalaluan ng tao ay nagsisimula sa pagtalikod sa Panginoon, at sa paghihimagsik laban sa lumikha sa kanya. </p>
        <p><sup>13</sup> Sapagkat ang simula ng kapalaluan ay kasalanan, ang nananatiling palalo ay nakakagawa ng maraming kasamaan, kaya't katakut-takot na parusa ang ipadadala sa kanila ng Panginoon, hanggang sa sila'y tuluyang malipol. </p>
        <p><sup>14</sup> Inaalis ng Panginoon ang mga hari mula sa kanilang trono, at iniluklok niya ang mga mababang-loob. </p>
        <p><sup>15</sup> Binuwag ng Panginoon ang mga bansang palalo, at pinalitan ng may mabuting kalooban. </p>
        <p><sup>16</sup> Ibinagsak ng Panginoon ang mga kaharian, at sinalanta ang kanilang lupain. </p>
        <p><sup>17</sup> May ilang nilipol siya nang lubusan, at pinawi ang pangalan sa alaala ng mga tao. </p>
        <p><sup>18</sup> Hindi nilalang ang tao upang maging palalo, at hindi rin nababagay sa isinilang ng babae ang matinding galit.  </p>
        <p><sup>19</sup> Anong nilalang ang nararapat parangalan? Ang tao. Sino? Ang mga may paggalang sa Panginoon. Anong nilalang ang dapat sumpain? Ang tao. Sino? Ang mga lumalabag sa Kautusan. </p>
        <p><sup>20-21</sup> Sa isang angkan ang puno ng sambahayan ay pinaparangalan, pararangalan din ng Panginoon ang mga may takot sa kanya. </p>
        <p><sup>22</sup> Ang mayaman at maharlika, gayundin ang maralita— wala silang maipagmamalaki kundi ang takot sa Panginoon. </p>
        <p><sup>23</sup> Hindi dapat dustain ang matalinong tao bagama't mahirap at di naman dapat parangalan ang masamang tao. </p>
        <p><sup>24</sup> Ang mga hari, mga hukom, at mga nasa kapangyarihan ay dapat parangalan, ngunit higit na dakila sa kanila ang isang taong may paggalang sa Panginoon. </p>
        <p><sup>25</sup> Ang aliping matalino ay maaaring pagsilbihan ng malaya, at ito'y hindi daramdamin ng nakakaunawa.  </p>
        <p><sup>26</sup> Huwag mong ipagmarangya ang iyong karunungan sa pagtupad mo ng iyong tungkulin, at huwag ka namang magmamataas sa panahong ikaw ay kinakailangan. </p>
        <p><sup>27</sup> Higit na mabuti ang manggagawang nananagana, kaysa hambog na pagala-gala ngunit wala namang makain. </p>
        <p><sup>28</sup> Anak ko, hanapin mo ang iyong karangalan nang may kababaan ng loob, at pahalagahan mo ang sarili nang ayon sa nararapat. </p>
        <p><sup>29</sup> Sapagkat sino ang gagalang sa taong walang paggalang sa sarili, at sinong magpapahalaga sa taong hindi nagpapahalaga sa sariling buhay. </p>
        <p><sup>30</sup> Ang mayaman ay iginagalang dahil sa kanyang kayamanan, at ang maralita ay maaari ding igalang dahil sa kanyang katalinuhan. </p>
        <p><sup>31</sup> Kung ang isang tao'y pinaparangalan sa kabila ng kanyang karukhaan, gaano pa kaya kung siya'y naging mayaman. At kung ang isang tao'y hinahamak sa kabila ng kanyang kayamanan, gaano pa kaya kung siya'y maging mahirap!</p>

  
        <h2>Kabanata 11</h2>

        
        <p><sup>1</sup> Naitataas ng maralita ang kanyang noo kung siya'y marunong, at ibibilang siya sa hanay ng mga dakila.  </p>
        <p><sup>2</sup> Huwag mong dadakilain ang isang tao dahil lamang sa kanyang magandang kaanyuan, at huwag mo namang hahamakin ang sinuman dahil sa kanyang kapangitan. </p>
        <p><sup>3</sup> Ang pukyutan ay isa sa pinakamaliit na hayop na lumilipad, ngunit ang kanyang pulot ay pinakamasarap. </p>
        <p><sup>4</sup> Huwag mong ipagmarangya ang magara mong kasuotan, at huwag kang magmamataas sa panahong ikaw ay pinaparangalan; sapagkat kahanga-hanga ang pamamaraan ng Panginoon, at lingid sa mga tao ang kanyang mga gawa. </p>
        <p><sup>5</sup> Maraming hari ang napilitang maupo sa lupa, at may naging hari naman na di sukat akalain. </p>
        <p><sup>6</sup> May mga pinunong nawalan ng kapangyarihan, at may mga tanyag na tao ang nahulog sa kapangyarihan ng iba.  </p>
        <p><sup>7</sup> Magsuri ka muna bago ka humatol, at isipin mo muna bago ka magmatuwid. </p>
        <p><sup>8</sup> Makinig ka muna bago ka sumagot, at huwag kang sumabad hangga't hindi natatapos ang nagsasalita. </p>
        <p><sup>9</sup> Huwag kang makipagtalo tungkol sa mga bagay na wala ka namang kinalaman, at huwag kang makikialam sa pagpapasya ng mga makasalanan. </p>
        <p><sup>10</sup> Anak, huwag mong pakaramihan ang iyong mga panukala, kapag napakarami ng iyong saklaw, hindi mo makakayanan; kung naghahabol ka, hindi ka aabot, at kung ikaw ang hinahabol, hindi ka makakatakas. </p>
        <p><sup>11</sup> May taong trabaho nang trabaho at lagi nang humahangos, patuloy ang kayod ngunit lalo lamang naghihikahos. </p>
        <p><sup>12</sup> Mayroon namang bahagya nang makagulapay, babagal-bagal, mahina, walang kaya, at sadsad sa hirap, ngunit nang lingapin siya ng Panginoon, naging matiwasay ang kanyang buhay. </p>
        <p><sup>13</sup> Nakabangon siya at nag-ani ng tagumpay, at namangha ang lahat sa nangyari sa kanya. </p>
        <p><sup>14-16</sup> Kung minsa'y masarap, kung minsa'y masaklap ang padala ng Panginoon: ang kabiguan at tagumpay, ang kayamanan at karukhaan, ang buhay at kamatayan ay sa kanya nagmumula. </p>
        <p><sup>17</sup> Mananatili sa banal ang kaloob ng Panginoon, at ang pagpapala niya'y nagdudulot ng patuloy na tagumpay. </p>
        <p><sup>18</sup> Maaaring yumaman ang isang tao sa pamamagitan ng pagsisikap at pagkakait sa sarili, ngunit sa bandang huli, ano ang mapapala niya? </p>
        <p><sup>19</sup> Sasabihin niya: “Maaari na akong mamahinga ngayon, maaari na akong magpasarap sa buhay sa dami ng aking naipon.” Ngunit hindi niya alam kung hanggang kailan siya mabubuhay, at iiwan niya sa iba ang lahat niyang pinagpaguran. </p>
        <p><sup>20</sup> Panindigan mo ang pinasukang kasunduan, at tuparin iyon nang buong sikap, at magpakatanda ka sa iyong hanapbuhay. </p>
        <p><sup>21</sup> Huwag kang maiinggit sa tagumpay ng masasamang tao. Gawin mo ang iyong tungkulin, at manalig ka sa Panginoon, sapagkat madali sa kanya na ang dukha'y payamanin. </p>
        <p><sup>22</sup> Ang gantimpala ng makatarungan ay ang pagpapala ng Panginoon, at matutupad ang kanyang mithiin sa sandaling panahon. </p>
        <p><sup>23</sup> Huwag kang labis na mabahala sa iyong mga pangangailangan, o kung ano ang sasapitin mo sa darating na panahon. </p>
        <p><sup>24</sup> At huwag mo ring akalaing nasa iyo na ang lahat, o kaya'y wala nang kasawiang maaaring mangyari sa iyo sa darating na panahon. </p>
        <p><sup>25</sup> Sa panahon ng kasaganaan, nakakalimutan ang hirap, at sa panahon ng kasawian, nakakalimutan ang tagumpay. </p>
        <p><sup>26</sup> Madali sa Panginoon ang maghintay sa araw ng pagkamatay ng isang tao, upang parusahan o gantimpalaan siya sa kanyang mga ginawa. </p>
        <p><sup>27</sup> Sa oras na iyon, makikilala ng lahat ang kanyang mga gawa, at ang kaginhawahang tinamasa niya sa nakaraan, ay mapapawi sa isang sandali ng paghihirap. </p>
        <p><sup>28</sup> Kaya, huwag mong sabihing mapalad ang isang tao bago siya mamatay, sapagkat sa kanyang pagkamatay lamang lalabas ang buong katotohanan.  </p>
        <p><sup>29</sup> Piliin mo ang taong isasama mo sa iyong tahanan, sapagkat lubhang marami ang pamamaraan ng manlilinlang. </p>
        <p><sup>30</sup> Ang palalo ay parang ibong bihag na ipinapain, parang espiya na nag-aabang ng iyong pagbagsak. </p>
        <p><sup>31</sup> Binabaluktot niya ang kahulugan ng mga bagay, pinasasama ang mabuti at binibigyang-sala ang walang kasalanan. </p>
        <p><sup>32</sup> Sa isang tilamsik ng apoy nagmumula ang siga; ang makasalanang may masamang hangarin ay humahantong sa pagdanak ng dugo. </p>
        <p><sup>33</sup> Mag-ingat ka sa taong masama at sa kanyang mga pakana, baka ikaw ay ipahamak niya magpakailanman. </p>
        <p><sup>34</sup> Kapag kumupkop ka sa iyong tahanan ng taong di mo kaanu-ano, magugulo ang iyong sambahayan, at lalayuan ka ng mga kadugo mo.</p>


        <h2>Kabanata 12</h2>

        
        <p><sup>1</sup> Kung gagawa ka ng mabuti, tiyakin mo kung kanino mo gagawin iyon, upang pasalamatan ka sa iyong pagmamagandang-loob. </p>
        <p><sup>2</sup> Kapag gumawa ka ng mabuti sa taong maka-Diyos, tiyak na tatanggap ka ng gantimpala; kung hindi mula sa kanya, ay mula sa Kataas-taasan. </p>
        <p><sup>3</sup> Walang matatamong kabutihan ang gumagawa ng masama, o ang hindi tumutulong sa mga dukha. </p>
        <p><sup>4</sup> Tulungan mo ang mga taong may takot sa Diyos, huwag ang mga makasalanan. </p>
        <p><sup>5</sup> Gawan mo ng mabuti ang mababang-loob; huwag mong bigyan ng anuman ang palalo. Huwag mo siyang bibigyan ng pagkain; gagamitin lamang niya ang kabaitan mo laban sa iyo. Patung-patong na kapinsalaan ang sasapitin mo, bilang ganti sa kabutihang ginawa mo sa kanya. </p>
        <p><sup>6</sup> Pati ang Kataas-taasang Diyos ay napopoot sa makasalanan, at paparusahan niya sila sa takdang panahon. </p>
        <p><sup>7</sup> Ang bigyan mo ay ang mabubuting tao, at huwag mong tulungan ang mga makasalanan.  </p>
        <p><sup>8</sup> Sa panahon ng kasaganaan, hindi mo makikilala ang tunay na kaibigan, at sa panahon naman ng kasawian, hindi maikakaila ang kaaway. </p>
        <p><sup>9</sup> Kapag ikaw ay masagana, pati ang kaaway ay nagmamagandang-loob, ngunit pagsapit ng dagok ng kapalaran, mawawala ang mga kaibigan. </p>
        <p><sup>10</sup> Huwag kang magtitiwala kailanman sa kaaway; kung paanong ang kalawang ay sumisira sa bakal, ang galit niya sa iyo'y pilit na iiral. </p>
        <p><sup>11</sup> Kahit na siya'y lumapit sa iyong maamo at mapayapa, mag-ingat ka, at manatili kang handa. Ang katulad niya'y salaming metal, sinisira ng kalawang kapag hindi kinuskos. </p>
        <p><sup>12</sup> Huwag mo siyang patatayuin sa tabi mo, baka patalsikin ka niya at kunin ang iyong puwesto. Huwag mo rin siyang pauupuin sa iyong kanan, baka agawin pa niya sa iyo ang iyong luklukan. At saka mo lamang mauunawaan ang payo ko, at magsisisi ka kapag naalala mo iyon. </p>
        <p><sup>13</sup> Sinong maaawa sa tawak kapag siya'y natuklaw ng ahas, o sa taong nag-aalaga ng mabangis na hayop, kung siya'y silain nito? </p>
        <p><sup>14</sup> Wala ring maaawa sa taong nakikisalamuha sa masasama, kung dahil sa mga ito'y masangkot siya sa kasalanan ng iba. </p>
        <p><sup>15</sup> Habang ikaw ay matatag, ang kaaway ay hindi hahakbang laban sa iyo, ngunit kapag ikaw ay bumagsak, hindi niya palalampasin ang pagkakataon. </p>
        <p><sup>16</sup> Magagandang salita ang namumutawi sa labi ng kaaway, ngunit ang iniisip niya'y ang iyong kapahamakan. Maaaring iyakan ka pa niya kunwari, subalit kapag nagkaroon siya ng pagkakataon, hindi niya panghihinayangan ang iyong buhay. </p>
        <p><sup>17</sup> Kapag dinatnan ka ng sakuna, lalapitan ka niya kunwari upang tulungan ka, ngunit ang totoo, upang ikaw ay lalong ilubog. </p>
        <p><sup>18</sup> Pagkatapos, buong kasiyahang ipamamalita niya ang nangyari sa iyo, at sa gayo'y mapagkikilala ang tunay niyang kulay.</p>


        <h2>Kabanata 13</h2>

        
        <p><sup>1</sup> Kapag humipo ka ng alkitran, pilit kang marurumihan; kapag lagi kang sumama sa mga palalo, di malayong matulad ka sa kanila. </p>
        <p><sup>2</sup> Huwag kang bubuhat ng hindi mo kaya; ganyan ang sasapitin mo, kapag nakisalamuha ka sa mas mayaman at malakas kaysa iyo. Hindi maaaring pagtabihin ang kaldero at palayok, tiyak na durog ang palayok kapag sila'y nagkaumpugan. </p>
        <p><sup>3</sup> Kapag ang mayaman ay nakasakit, siya pa ang may ganang magalit, at ang dukhang napinsala ay siya pang dapat humingi ng kapatawaran. </p>
        <p><sup>4</sup> Habang pinakikinabangan ka ng mayaman, hindi ka niya bibitiwan, ngunit kapag ikaw naman ang nangailangan, saka ka niya pababayaan. </p>
        <p><sup>5</sup> Habang ikaw ay may ari-arian, kasama mo siyang palagi, at huhuthutan ka niya hanggang sa ikaw ay mamulubi. </p>
        <p><sup>6</sup> Kapag may kailangan siya sa iyo, lilinlangin ka niya nang husto, ngingitian ka at pupurihin, at talagang papapaniwalain. Sasabihin pa niya sa iyo, “Ano ang maipaglilingkod ko?” </p>
        <p><sup>7</sup> Pakakainin ka niya nang pakakainin, hanggang sa mapahiya kang siya'y biguin. Pagkatapos, dalawa o tatlong beses kang pagsasamantalahan, at sa wakas ikaw pa ang pagtatawanan. At sakaling kayo'y muling magkita, lalampasan kang wari'y di kakilala. </p>
        <p><sup>8</sup> Huwag kang labis na magtitiwala kaninuman, nang huwag kang mapahiya dahil sa iyong kahangalan. </p>
        <p><sup>9</sup> Kapag inanyayahan ka ng isang may kapangyarihan, huwag ka agad sasama; sa gayon, lalo ka niyang pipilitin. </p>
        <p><sup>10</sup> Huwag kang labis na didikit sa kanya at baka ikaw ay kayamutan, huwag ka rin namang labis na lalayo at baka ka niya malimutan. </p>
        <p><sup>11</sup> Sa pakikitungo'y huwag kang papantay sa kanya. Huwag kang magtitiwala agad sa kanyang mga sinasabi. Sa inyong mahabang pag-uusap ay sinusubukan ka niya, at pangiti-ngiti ka niyang sinisiyasat. </p>
        <p><sup>12</sup> Walang habag ang taong nagbubunyag ng iyong lihim, at hindi ka niya panghihinayangang saktan o ipabilanggo. </p>
        <p><sup>13-14</sup> Mag-ingat ka, at magmatyag na mabuti, sapagkat ang tinutungo mo'y sariling kapahamakan. </p>
        <p><sup>15</sup> Minamahal ng bawat nilalang ang kanyang katulad, iniibig naman ng tao ang kanyang kapwa. </p>
        <p><sup>16</sup> Hinahanap ng bawat nilikha ang kanyang kauri, nakikipag-ugnay naman ang tao sa kanyang kapwa-tao. </p>
        <p><sup>17</sup> Hindi maaaring makisalamuha ang tupa sa asong-gubat; gayundin ang banal sa makasalanan. </p>
        <p><sup>18</sup> Hindi maaaring magsalo ang asong alaga at ang asong-gubat; gayundin ang mayaman at ang dukha. </p>
        <p><sup>19</sup> Kinakain ng mga leon ang mga asnong ligaw na nasa ilang; ang mahihirap nama'y pinagsasamantalahan ng mayayaman. </p>
        <p><sup>20</sup> Kinasusuklaman ng palalo ang mababang-loob, at kinamumuhian ng mayaman ang maralita. </p>
        <p><sup>21</sup> Kapag nadapa ang mayaman, inaalalayan siya ng mga kaibigan, ngunit kapag mahirap ang nabuwal, itinatakwil siya ng mga kasamahan. </p>
        <p><sup>22</sup> Kapag natisod ang mayaman, maraming kamay ang sasalo sa kanya, at magsalita man siya nang walang katuturan, para sa kanila iyon ay makatuwiran. Ngunit kapag natisod ang mahirap, siya pa ang sinisisi, at kahit mabuti ang kanyang sinasalita, wala namang nagpapahalaga. </p>
        <p><sup>23</sup> Kapag mayaman ang nagsasalita, ang lahat ay tumatahimik, at bawat sabihin niya'y pinupuri hanggang langit. Ngunit kapag nagsalita ang mahirap, “Sino ba siya?” tanong nila, at kung siya ay madulas, ipinagtutulakan pa siya. </p>
        <p><sup>24</sup> Ang kayamanan ay mabuti kung hindi kinamtan sa masamang paraan, at ang karukhaan naman ay kasawian lamang sa paningin ng makasalanan. </p>
        <p><sup>25</sup> Ang niloloob ng tao'y nababakas sa kanyang mukha, maging iyon ay mabuti, maging iyon ay masama. </p>
        <p><sup>26</sup> Ang maaliwalas na mukha ay tanda ng malinis na budhi, madilim at masalimuot ang mukha ng may malalim na iniisip.</p>

        
        <h2>Kabanata 14</h2>

        
        <p><sup>1</sup> Mapalad ang taong hindi nadudulas sa pananalita, at di binabagabag ng kanyang mga sinabi. </p>
        <p><sup>2</sup> Mapalad ang taong hindi sinusumbatan ng sariling budhi, at hindi nawawalan ng pag-asa.  </p>
        <p><sup>3</sup> Hindi dapat ang salapi sa kuripot, ano ang mapapala ng kuripot sa kanyang kayamanan? </p>
        <p><sup>4</sup> Ang nagdadamot sa sarili ay nag-iimpok para sa iba, ang mga ito ang magpapasasa sa kanyang pinaghirapan. </p>
        <p><sup>5</sup> Ang maramot sa sarili'y kanino pa magbibigay, kayamanang naipon niya'y hindi niya papakinabangan. </p>
        <p><sup>6</sup> Wala nang hihigit pa sa karamutan ng maramot sa sariling kapakanan, karamutang taglay niya'y siya na ring kaparusahan. </p>
        <p><sup>7</sup> Gumawa man siya ng mabuti'y hindi niya sadya ang kabutihan, at hindi magtatagal ay malalantad ang kanyang kasakiman. </p>
        <p><sup>8</sup> Kaysama ng taong gahaman ang pananaw, walang paglingap at malasakit sa kanyang kapwa. </p>
        <p><sup>9</sup> Laging akala ng sakim ay kakaunti ang kinamtan, pagkat ang damdamin niya'y pinuspos ng kasakiman. </p>
        <p><sup>10</sup> Pagkain ng kuripot ay kanya pang pinanghihinayangan, kaya't walang nakahain sa kanyang hapag-kainan. </p>
        <p><sup>11</sup> Anak, kumain kang mabuti ayon sa iyong kakayahan, at lagi kang mag-alay ng marapat na handog sa Panginoon. </p>
        <p><sup>12</sup> Alalahanin mong sigurado kang mamamatay, ngunit hindi mo alam kung kailan iyon. </p>
        <p><sup>13</sup> Gumawa ka ng mabuti sa mga kaibigan mo bago ka mamatay, tulungan mo sila sa abot ng iyong makakaya. </p>
        <p><sup>14</sup> Huwag mong palalampasin ang isang araw na di ka magsasaya. Kung may nais kang gawin na hindi naman kasalanan, huwag kang mag-atubiling gawin iyon. </p>
        <p><sup>15</sup> Darating ang panahong paghahati-hatian ng iba ang iyong pinagpaguran, at sila ang magpapasasa sa iyong tinipid na kayamanan. </p>
        <p><sup>16</sup> Mamigay ka nang masaya at malugod ka namang tumanggap, habang ikaw ay nabubuhay, maglibang ka at magpakaligaya. Sa daigdig ng mga patay, wala ka nang ganitong malalasap. </p>
        <p><sup>17</sup> Ang katawan ng tao ay malulumang parang damit, ayon sa matandang kautusan tayong lahat ay mamamatay. </p>
        <p><sup>18</sup> Tayong mga tao ay parang mga dahon ng isang malagong punongkahoy, habang may nalalaglag ay mayroong umuusbong; mayroon sa ating namamatay at mayroon namang isinisilang. </p>
        <p><sup>19</sup> Masisirang lahat ang ginawa ng kamay ng tao, at pati ang may gawa ay kasama nilang maglalaho.  </p>
        <p><sup>20</sup> Mapalad ka, O tao, kung binubulay mo ang Karunungan, at nangangatuwiran ka nang may katalinuhan. </p>
        <p><sup>21</sup> Mapalad ka kung pinag-aaralan mo ang kanyang mga tuntunin, at sinasaliksik ang kanyang mga lihim. </p>
        <p><sup>22</sup> Mapalad ka kung nagmamanman ka sa kanya na parang isang mangangaso, at nag-aabang sa kanyang daraanan. </p>
        <p><sup>23</sup> Mapalad ka kung sumisilip ka sa kanyang mga durungawan, at nakikinig ka sa kanyang mga pintuan. </p>
        <p><sup>24</sup> Mapalad ka kung naninirahan ka sa kanyang piling; sa kanyang mga muog nagbabaon ng tulos ng tolda, </p>
        <p><sup>25</sup> at nagtatayo ng tolda sa tabi ng kanyang bahay— ang pinakamainam na lugar upang tirahan ng tao. </p>
        <p><sup>26</sup> Sa lilim ng Karunungan palalakihin mo ang iyong mga anak, </p>
        <p><sup>27</sup> siya ang magiging kanlungan mo sa init ng araw, at maninirahan ka sa kanyang kaningningan.</p>


        <h2>Kabanata 15</h2>

        
        <p><sup>1</sup> Kung may paggalang ka sa Panginoon, ito ang gagawin mo: Magpapakadalubhasa ka sa Kautusan, upang makamtan mo ang Karunungan. </p>
        <p><sup>2</sup> Sasalubungin ka niya, tulad ng isang ina, paglilingkuran ka, gaya ng asawang bagong kasal. </p>
        <p><sup>3</sup> Dudulutan ka niya ng karunungan at kaalaman, na parang masarap na pagkain at inumin. </p>
        <p><sup>4</sup> Sumandig ka at magtiwala sa kanya, at hindi ka magdaranas ng kabiguan. </p>
        <p><sup>5</sup> Kapag nagsalita ka sa kapulungan, ituturo niya sa iyo ang iyong sasabihin; at magiging mas marangal ka kaysa iyong mga kasamahan. </p>
        <p><sup>6</sup> Lalasap ka ng tunay na galak at kaligayahan, at hindi ka makakalimutan magpakailanman. </p>
        <p><sup>7</sup> Ngunit ang Karunungan ay di man lamang masisilayan, ng mga mangmang at mahilig sa kasalanan. </p>
        <p><sup>8</sup> Lalayuan ng Karunungan ang mapagmataas, at hindi siya papasok sa isipan ng sinungaling. </p>
        <p><sup>9</sup> Hindi marapat na ang makasalanan ay umawit ng papuri, sapagkat hindi ito katanggap-tanggap sa Panginoon. </p>
        <p><sup>10</sup> Ang pag-awit ng papuri ay pagpapahayag ng karunungan, sa pang-aakit na rin ng Panginoon. </p>
        <p><sup>11</sup> Huwag mong sisihin ang Panginoon dahil sa iyong kasalanan, hindi niya gagawin ang kanyang kinamumuhian. </p>
        <p><sup>12</sup> Huwag mong sabihing iniligaw ka niya. Hindi niya kailangan ang tulong ng mga imbi sa pagsasakatuparan ng kanyang mga panukala. </p>
        <p><sup>13</sup> Namumuhi ang Panginoon sa lahat ng uri ng kasalanan; ang may paggalang sa kanya ay hindi naaakit ng anumang uri ng kabuktutan. </p>
        <p><sup>14</sup> Sa pasimula pa, nang lalangin niya ang tao, ginawa na niya itong malaya na pumili ng kanyang nais. </p>
        <p><sup>15</sup> Kung gusto mo, masusunod mo ang utos ng Panginoon, ikaw ang magpapasya kung magiging tapat ka sa kanya o hindi. </p>
        <p><sup>16</sup> Naglagay siya sa harapan mo ng tubig at ng apoy, kunin mo ang iyong magustuhan. </p>
        <p><sup>17</sup> Makakapili ka ng alinman sa dalawa: buhay o kamatayan, ang iyong mapili ang siya mong patutunguhan. </p>
        <p><sup>18</sup> Dakila ang Karunungan at kapangyarihan ng Panginoon; nakikita niya ang lahat ng bagay. </p>
        <p><sup>19</sup> Nalalaman niya ang lahat ng ginagawa ng bawat tao, at kinakalinga niya ang mga may takot sa kanya. </p>
        <p><sup>20</sup> Kailanma'y wala siyang inutusang magpakasama, o pinahintulutang magkasala.</p>


        <h2>Kabanata 16</h2>

        
        <p><sup>1</sup> Huwag kang maghahangad ng maraming anak na walang silbi. Hindi maipagkakapuri ang maraming anak na lalaki na hindi kumikilala sa Diyos. </p>
        <p><sup>2</sup> Hindi mo sila maipagmamalaki gaano man sila karami, kung sila'y walang takot sa Panginoon. </p>
        <p><sup>3</sup> Huwag mong aasahan ang kanilang bilang, at huwag kang mananalig na hahaba ang kanilang buhay. Kung minsa'y mabuti pa ang iisang anak kaysa sanlibo, o mamatay na walang anak kaysa magkaroon ng marami ngunit masasama. </p>
        <p><sup>4</sup> Ang isang malaking bayan ay maaaring magmula sa isang mabuting tao, ngunit tuluyang malilipol ang isang lahi kung sila'y masasama. </p>
        <p><sup>5</sup> Marami nang pangyayaring tulad niyan ang aking nakita, ngunit higit pa riyan ang aking nabalitaan. </p>
        <p><sup>6</sup> Ang galit ng Panginoon ay nagsisiklab na parang apoy laban sa isang maliit na pangkat ng masasamang tao; ngunit lumalagablab iyon na parang sunog laban sa isang bansang masuwayin. </p>
        <p><sup>7</sup> Hindi niya pinatawad ang lahi ng mga higante noong unang panahon, na nanalig sa sariling lakas at lumaban sa kanya. </p>
        <p><sup>8</sup> Hindi niya kinahabagan ang bayang tinirahan ni Lot, at kinasuklaman niya dahil sa kanilang kapalaluan. </p>
        <p><sup>9</sup> Hindi niya kinahabagan ang mga bansang itinalaga niyang lipulin, napuksa silang lahat dahil sa kanilang pagkakasala. </p>
        <p><sup>10</sup> Gayundin ang 600,000 kawal na naghimagsik laban sa kanya nang sila'y naglalakbay sa ilang. </p>
        <p><sup>11</sup> Kahit iisa lamang kawal ang lumaban sa Panginoon, maituturing na himala kung siya'y makaligtas sa parusa. Sapagkat nasa Panginoon ang habag at nasa kanya rin ang galit; makapangyarihan siyang magpatawad o magparusa. </p>
        <p><sup>12</sup> Dakila ang kanyang habag ngunit kakila-kilabot ang kanyang poot, at hinahatulan niya ang bawat tao ayon sa ginawa nito. </p>
        <p><sup>13</sup> Hindi makakaligtas sa parusa niya ang nagnakaw, at hindi naman mabibigo ang pag-asa ng makadiyos. </p>
        <p><sup>14-16</sup> Pinagpapala niya ang bawat gumagawa ng mabuti, at ginagantihan ang bawat isa ayon sa nararapat sa kanya. </p>
        <p><sup>17</sup> Huwag mong sabihing, “Magtatago ako sa Panginoon! Sino ba sa sangkalangitan ang makakaalala sa akin? Sino ang makakapansin sa akin sa karamihan ng mga tao? Ang mga nilikha ay lubhang napakarami, ano ang kabuluhan ko? </p>
        <p><sup>18</sup> Ang alapaap at ang langit sa itaas nito, ang mga karagatan sa palibot ng lupa, at ang sangkalupaan, tiyak na manginginig pagdating ng Panginoon. </p>
        <p><sup>19</sup> Ang mga bundok at ang mga saligan ng lupa pawang magigimbal at mayayanig matingnan lamang niya. </p>
        <p><sup>20</sup> Hindi na niya ako mapapansin! Sino ba ang mag-aabala sa mga ginagawa ko? </p>
        <p><sup>21</sup> Kung ako ma'y magkasala, wala namang makakakita! At kung ako'y magsinungaling, sino ang makakaalam? </p>
        <p><sup>22</sup> Sino ang magsasabi sa Panginoon kung ang gawa ko'y makatarungan? At sino ang mag-aalalang maghintay sa kanyang hatol?” </p>
        <p><sup>23</sup> Ganyan ang iniisip ng walang bait. Iyan ang sinasabi ng mangmang.  </p>
        <p><sup>24</sup> Makinig ka, anak ko, at pakaisipin mo itong aking sasabihin, nang ikaw ay matuto at makaunawa. </p>
        <p><sup>25</sup> Ang ilalahad ko'y mga aral na hindi mababago; ang ipakikilala ko sa iyo'y buong katotohanan. </p>
        <p><sup>26</sup> Nang lalangin ng Panginoon ang mga unang nilikha, kapagdaka'y binigyan niya ang bawat isa ng kanya-kanyang tungkulin. </p>
        <p><sup>27</sup> Itinakda na niya ang kani-kanilang gagampanan, at ang kanilang paghahari sa lahat ng salinlahi, ng mga panahon. Walang nagugutom o nauuhaw kailanman, at wala ring napapagod o humihinto sa kanilang gawain. </p>
        <p><sup>28</sup> Hindi sila nag-aagawan ng daraanan o nagsisiksikan, at walang sumusuway sa kanyang batas. </p>
        <p><sup>29</sup> Pagkatapos, pinagmasdan ng Panginoon ang lupa, at pinagyaman niya ito ng lahat ng mabubuting bagay. </p>
        <p><sup>30</sup> At ang balat ng lupa'y pinuno niya ng mga bagay na may buhay, na sa wakas ay sa alabok magbabalik.</p>


        <h2>Kabanata 17</h2>

        
        <p><sup>1</sup> Nilikha ng Panginoon ang tao mula sa alabok, at ito'y sa alabok din uuwi. </p>
        <p><sup>2</sup> Binigyan niya ang tao ng maikling buhay, ngunit ipinailalim sa kanyang kapangyarihan ang lahat ng bagay sa ibabaw ng lupa. </p>
        <p><sup>3</sup> Pinagkalooban niya sila ng kalakasang tulad ng sa kanya, at ginawa silang kawangis niya. </p>
        <p><sup>4-5</sup> Niloob ng Panginoon na ang lahat ng may buhay ay matakot sa tao, at maghari ito sa mga hayop sa lupa at ibon sa himpapawid. </p>
        <p><sup>6</sup> Binigyan niya ang tao ng dila, mga mata at tainga, at kapangyarihang mag-isip at magpasya. </p>
        <p><sup>7</sup> Pinuspos pa niya ng kaalaman at karunungan, at tinuruang kumilala ng mabuti at masama. </p>
        <p><sup>8-9</sup> Pinaliwanag ng Panginoon ang isipan ng mga tao, at ipinakilala sa kanila ang kagandahan ng kanyang nilalang, </p>
        <p><sup>10</sup> upang papurihan nila ang kanyang pangalan at ipahayag ang kadakilaan ng kanyang mga gawa. </p>
        <p><sup>11</sup> Ibinigay niya sa tao ang kanyang mga aral, at ipinamana sa kanila ang Kautusang nagbibigay-buhay. </p>
        <p><sup>12</sup> Nakipagtipan siya sa mga tao magpakailanman, at ipinahayag sa kanila ang kanyang mga kautusan. </p>
        <p><sup>13</sup> Nakita nila ang kanyang maningning na paghahari, at narinig nila ang kanyang maluwalhating tinig. </p>
        <p><sup>14</sup> Sinabi niya sa kanila: “Mag-ingat kayo sa lahat ng masama;” at iniutos sa kanila ang tungkulin ng bawat isa sa kanyang kapwa.  </p>
        <p><sup>15-16</sup> Nakikita ng Panginoon ang lahat ng ginagawa ng tao, at walang nalilingid sa kanya na anuman. </p>
        <p><sup>17-18</sup> Nang itatag ng Panginoon ang iba't ibang bansa sa daigdig, binigyan niya ang bawat bansa ng kanyang tagapamuno; ngunit ang Israel ay hinirang niyang maging bayan niya. </p>
        <p><sup>19</sup> Ang gawa ng tao'y malinaw pa sa liwanag ng araw at minamasdan ng Panginoon ang pamumuhay ng tao. </p>
        <p><sup>20-21</sup> Hindi maitatago sa kanya ang kanilang kasamaan, at nakikita niya ang lahat nilang kasalanan. </p>
        <p><sup>22</sup> Parang singsing na pantatak sa paningin ng Panginoon ang pagkakawanggawa ng tao, pinahahalagahan niyang parang balintataw ng kanyang mga mata ang kanilang kabutihang asal. </p>
        <p><sup>23</sup> Darating ang araw na siya'y maghihiganti laban sa masasama, at babagsak sa kanila ang parusang nararapat sa kanila. </p>
        <p><sup>24</sup> Ngunit lagi niyang tinatanggap ang nagbabalik-loob, at inaaliw ang nawawalan ng pag-asa.  </p>
        <p><sup>25</sup> Iwan mo na ang kasalana't lumapit ka sa Panginoon, magsumamo ka sa kanya at mapapawi ang iyong sala. </p>
        <p><sup>26</sup> Manumbalik ka na sa Kataas-taasang Diyos; talikuran mo na ang gawang masama, at kamuhian mo ang kanyang kinasusuklaman. </p>
        <p><sup>27</sup> Sino ang magpupuri sa Kataas-taasang Diyos sa daigdig ng mga patay? Ang mga buháy lamang ang maaaring magpuri sa kanya. </p>
        <p><sup>28</sup> Ang mga patay, sapagkat sila'y wala na, ay di maaaring umawit ng papuri sa Panginoon; mga buháy lamang at malulusog ang maaaring magpuri sa kanya. </p>
        <p><sup>29</sup> Kay laki ng habag ng Panginoon; anong dali niyang magpatawad sa nagbabalik-loob sa kanya! </p>
        <p><sup>30</sup> Hindi maaaring kamtan ng tao ang lahat ng bagay, sapagkat ang lahi ng tao ay may kamatayan. </p>
        <p><sup>31</sup> Mayroon bang anumang maningning pa kaysa araw? Ngunit pati ito ay nagdidilim din kung minsan. Gayundin ang tao na minsa'y gumagawa ng masama. </p>
        <p><sup>32</sup> Pinahahanay ng Panginoon ang mga hukbo ng langit, ngunit ang tao ay putik lamang at alabok.</p>


        <h2>Kabanata 18</h2>

        
        <p><sup>1</sup> Ang Diyos na nabubuhay magpakailanman ang siyang lumikha ng sanlibutan. </p>
        <p><sup>2-3</sup> Ang Panginoon lamang ang makatarungan. Walang ibang Diyos liban sa kanya. </p>
        <p><sup>4</sup> Walang makakapaghayag ng mga ginawa ng Panginoon, at wala ring makakaunawa ng kanyang mga panukala. </p>
        <p><sup>5</sup> Sinong makakasukat ng kanyang karangalan? Sinong makakapagsalaysay ng kanyang habag? </p>
        <p><sup>6</sup> Walang maidadagdag o mababawas sa mga ito ang tao. Talagang di kayang maabot ng kanyang isipan ang mga kahanga-hangang gawa ng Panginoon. </p>
        <p><sup>7</sup> Kapag nabaybay niya ang lahat, siya'y nagsisimula pa lamang, at pagtigil niya'y lito ang kanyang isip.  </p>
        <p><sup>8</sup> Ano ba ang tao, at ano ang kanyang katuturan? Ano ang halaga ng kabutihan o kasamaang nagagawa niya? </p>
        <p><sup>9</sup> Tingnan mo na lamang ang haba ng kanyang buhay: Mahaba na ang sandaang taon. </p>
        <p><sup>10</sup> Parang isang patak ng tubig mula sa dagat, o buhangin sa dalampasigan— ganyan ang buhay ng tao, kung ipaparis sa panahong walang hanggan. </p>
        <p><sup>11</sup> Kaya naman pinagpapaumanhinan ng Diyos ang mga tao, at ibinubuhos sa kanila ang kanyang habag. </p>
        <p><sup>12</sup> Nakikita at nauunawaan niya ang kahabag-habag nilang wakas; dahil dito'y lalo niyang dinadagdagan ang kanyang pagpapatawad. </p>
        <p><sup>13</sup> Ang pagkahabag ng tao ay para sa kanyang kapwa lamang, ngunit kinaaawaan ng Panginoon ang lahat ng may buhay. Inaakay niya sila sa tumpak na landas, itinutuwid ang kamalian, sinusupil kung kailangan, tinuturuan, at ibinabalik kapag naliligaw, gaya ng ginagawa ng pastol sa kanyang kawan. </p>
        <p><sup>14</sup> Kinahahabagan niya ang tumatanggap ng pangaral at nagsisikap makatupad ng kanyang mga utos.  </p>
        <p><sup>15</sup> Anak, gumawa ka ng mabuti na walang halong panunumbat; huwag mong bayaang ang kaloob mo'y mabahiran ng masakit na pangungusap. </p>
        <p><sup>16</sup> Hindi ba ang hamog ay nakakapagpalamig sa init ng araw? Kung gayo'y higit pa sa kaloob ang magandang salita. </p>
        <p><sup>17</sup> Ang magandang pangungusap ay higit na mahalaga kaysa isang regalong mamahalin, at ang dalawang ito ay kapwa ipinagkakaloob ng may tunay na magandang kalooban. </p>
        <p><sup>18</sup> Ang hangal ay mapanumbat at masungit, ang bigay na mapait sa kalooban ng nagbigay ay mahapdi sa mata ng binigyan. </p>
        <p><sup>19</sup> Mag-aral ka muna bago ka magsalita, at pangalagaan ang sarili bago pa dumapo ang sakit. </p>
        <p><sup>20</sup> Suriin mo ang sarili bago sumapit ang paglilitis, at pagdating ng pagsisiyasat, magtatamo ka ng patawad. </p>
        <p><sup>21</sup> Magpakumbaba bago dapuan ng sakit at magbalik-loob agad bago malulong sa kasalanan. </p>
        <p><sup>22</sup> Huwag mong ipagpaliban ang pagtupad ng panata; huwag mong hintaying mabingit ka pa sa kamatayan bago tuparin iyon. </p>
        <p><sup>23</sup> Bago ka gumawa ng panata, ihanda mo muna ang sarili; huwag mong tularan ang tumutukso sa Panginoon. </p>
        <p><sup>24</sup> Isipin mo: Gusto mo bang magalit siya sa iyo sa oras ng kamatayan? Kapag hahatulan ka na niya, nais mo bang talikuran ka niya? </p>
        <p><sup>25</sup> Alalahanin mo ang gutom kapag ikaw ay nasa kasaganaan, isipin mo ang karukhaan at pangangailangan sa panahong ikaw ay mayaman. </p>
        <p><sup>26</sup> Gaano karaming pagbabago ang nagaganap sa maghapon? Ganyan kabilis magbago ang lahat ng bagay sa harap ng Panginoon. </p>
        <p><sup>27</sup> Ang marunong ay maingat sa lahat ng bagay, at lalong nangingilag madungisan kapag lumulubha ang panganib na magkasala. </p>
        <p><sup>28</sup> Ang matalinong tao'y madaling makakilala ng karunungan, at iginagalang niya ang sinumang nag-aangkin nito. </p>
        <p><sup>29</sup> Ang nakakaunawa ng mga kasabihan ay maibibilang na rin sa marurunong, at ang mga pangungusap niya'y magiging batis ng karunungan.  </p>
        <p><sup>30</sup> Huwag kang padadala sa masasama mong hilig, bagkus pigilan mo ang iyong mga pagnanasa. </p>
        <p><sup>31</sup> Kapag sinunod mo ang iyong masasamang hilig, pagtatawanan ka ng iyong mga kaaway. </p>
        <p><sup>32</sup> Huwag kang mawili sa panandaliang aliw na ang ibinubunga'y ibayong paghihirap. </p>
        <p><sup>33</sup> Kung wala kang sariling pera, huwag mong asamin ang magarbong pag-aanyaya. Kapag ang handa mo ay uutangin pa, sa malao't madali'y mamumulubi ka.</p>


        <h2>Kabanata 19</h2>

        
        <p><sup>1</sup> Kapag ganyan nang ganyan, hindi ka yayaman. Ang nag-aaksaya ng mumunting bagay, hindi magluluwat at mauubusan. </p>
        <p><sup>2</sup> Inililigaw ng alak at babae ang matinong lalaki; at nawawalan ng kahihiyan ang nakikipagtalik sa babaing bayaran. </p>
        <p><sup>3</sup> Hanggang sa siya'y mapahamak dahil sa kanyang kapusukan, at ang bangkay niya'y maging pagkain ng mga uod. </p>
        <p><sup>4</sup> Ang madaling magtiwala ay nagpapakilalang mababaw ang isipan; at ang gumagawa ng masama ay nagpapahamak sa sarili. </p>
        <p><sup>5</sup> Ang nalulugod sa masama ay hindi malayong mapaparusahan.  </p>
        <p><sup>6</sup> Ang umiiwas sa daldalan ay malayo sa kapahamakan. </p>
        <p><sup>7</sup> Huwag mong sabihin sa iba ang bawat narinig mo, at hindi ka masasangkot sa maraming gulo. </p>
        <p><sup>8</sup> Liban na lamang kung ipagkakasala mo ang di pagsasalita. Huwag mong isisiwalat ang lihim ng iba sa iyong kaibigan o kaaway. </p>
        <p><sup>9</sup> Sapagkat may makakakita at makakarinig sa iyo, at hindi magtatagal at kapopootan ka. </p>
        <p><sup>10</sup> Nakarinig ka ng balita? Sarilinin mo na lamang; huwag kang matakot, hindi ka sasabog dahil doon. </p>
        <p><sup>11</sup> Kapag ang hangal ay nakasagap ng anumang balita, nababalisa siyang parang buntis na hindi mapaanak; sabik na sabik siyang isiwalat iyon sa madla. </p>
        <p><sup>12</sup> Parang palasong nakatusok sa hita, ang isang lihim sa dibdib ng hangal. </p>
        <p><sup>13</sup> Kausapin mo muna ang iyong kaibigan tungkol sa nabalitaan mong ginawa niya; baka naman hindi niya ginawa iyon. At sakaling ginawa nga niya, ay nang huwag nang maulit pa. </p>
        <p><sup>14</sup> Kausapin mo ang iyong kapitbahay tungkol sa nabalitaan mong sinabi niya, baka naman hindi niya sinabi iyon. At sakaling sinabi nga niya, ay nang huwag nang maulit pa. </p>
        <p><sup>15</sup> Kausapin mo ang iyong kaibigan sa nabalitaan mo tungkol sa kanya; kalimitan ang mga kumakalat na balita ay paninira lamang. Huwag ka agad maniniwala sa bali-balita. </p>
        <p><sup>16</sup> Kung minsan, nadudulas ang dila ng tao nang di sinasadya; sino ba ang di nagkakasala sa pananalita? </p>
        <p><sup>17-19</sup> Tanungin mo muna ang isang tao bago ka magbanta sa kanya, sa gayon, matutupad mo ang Kautusan ng Kataas-taasang Diyos nang hindi ka nagagalit.  </p>
        <p><sup>20-21</sup> Ang takot sa Panginoon ang kabuuan ng lahat ng Karunungan, at ang ganap na Karunungan ay pagtupad sa Kautusan. </p>
        <p><sup>22</sup> Hindi tunay na Karunungan ang katalinuhan sa gawang masama, at walang mabuting ibubunga ang payo ng masasamang tao. </p>
        <p><sup>23</sup> Mayroong karunungang karumal-dumal, at mayroon namang nag-aasal hangal dahil sa kanilang kamangmangan. </p>
        <p><sup>24</sup> Mabuti pa ang kakaunti ang nalalaman ngunit may takot sa Diyos, kaysa napakarunong ngunit lumalabag sa Kautusan. </p>
        <p><sup>25</sup> May katalinuhang ginagamit sa paglabag sa katarungan, at may mga taong nanlilinlang makamtan lamang ang ninanais. </p>
        <p><sup>26</sup> May taong nakayuko at kunwa'y nagdadalamhati, ngunit ang totoo'y masama ang binabalak. </p>
        <p><sup>27</sup> Nakapaling ang mukha at kunwa'y hindi nakakarinig, ngunit kapag walang nakakapansin, pagsasamantalahan ka. </p>
        <p><sup>28</sup> Kung sa tingin niya'y hindi ka pa niya kaya ngayon, hindi ka niya gagawan ng anuman; ngunit sa unang pagkakataon, pagsasamantalahan ka niya. </p>
        <p><sup>29</sup> Makikilala mo ang isang tao sa kanyang anyo, at mahahalata agad ang marunong sa una ninyong pagkikita. </p>
        <p><sup>30</sup> Sa kanyang pananamit nakikilala siya, sa kanyang pagtawa at sa kanyang paglakad.</p>


        <h2>Kabanata 20</h2>

        
        <p><sup>1</sup> May pangaral na hindi napapanahon, kaya may taong nananahimik kahit siya'y marunong. </p>
        <p><sup>2</sup> Mabuti pa ang manaway kaysa mag-apoy sa galit. </p>
        <p><sup>3</sup> Ang tumatanggap ng kamalian ay nakaligtas sa kahihiyan. </p>
        <p><sup>4</sup> Parang lalaking kapon na nagtatangkang makuha ang pagkababae ng isang dalaga, ang gumagamit ng dahas upang mapalabas ang matuwid. </p>
        <p><sup>5</sup> Mayroong taong ipinapalagay na marunong sapagkat siya'y tahimik, at mayroong kinayayamutan dahil sa kanyang kadaldalan. </p>
        <p><sup>6</sup> May taong nananahimik sapagkat walang malamang sabihin, at mayroon namang ayaw magsalita sapagkat hindi pa napapanahon. </p>
        <p><sup>7</sup> Ang marunong ay naghihintay ng tamang pagkakataon, ngunit ang hangal ay walang tigil ng kadadaldal. </p>
        <p><sup>8</sup> Ang mahabang magsalita ay kinaiinipan, at ang nagmamarunong ay kinaiinisan.  </p>
        <p><sup>9</sup> Mayroong kabiguang nauuwi sa mabuti, at mayroon namang tagumpay na humahantong sa kapahamakan. </p>
        <p><sup>10</sup> Kung minsan, may pagmamagandang-loob na di mo papakinabangan, ngunit mayroon naman na dalawang ulit ang tatanggapin mong ganti. </p>
        <p><sup>11</sup> May mga bagay na nawawala dahil sa karangalan, ngunit mula sa abang pinanggalingan, marami ang umaakyat sa tugatog ng tagumpay. </p>
        <p><sup>12</sup> May nakakabili nang mura, ngunit nang magsiyasat siya'y pitong doble pala ang bayad niya. </p>
        <p><sup>13</sup> Magsalita lamang ang marunong, marami na ang natutuwa, ngunit anumang papuri ang sabihin ng hangal, wala ring maniwala. </p>
        <p><sup>14</sup> Wala kang papakinabangan sa regalo ng isang hangal pagkat ang gantimpalang hintay niya'y pitong ulit ng kanyang bigay. </p>
        <p><sup>15</sup> Bawat munting kaloob niya'y may kasamang panunumbat, at kung siya'y magsalita, mahihiya ang trumpeta. Kapag ngayo'y umutang ka, bukas ay sisingilin ka agad niya. Sinong hindi magagalit sa kanyang kahangalan? </p>
        <p><sup>16</sup> Lagi niyang hinanakit: “Mga kaibigan ko'y hindi tapat, mga walang utang na loob, di marunong magpasalamat. Matapos na pakainin ko, kung anu-ano pa ang isinusumbat!” </p>
        <p><sup>17</sup> Kaya't siya'y laging kukutyain ng mga tao.  </p>
        <p><sup>18</sup> Mabuti pang madulas ang paa kaysa madulas ang dila; ito ang malimit maging sanhi ng pagbagsak ng masamang tao. </p>
        <p><sup>19</sup> Ang taong may magaspang na ugali ay parang malaswang balita, lagi na lamang pinag-uusapan ng mga taong masama ang tubo ng dila. </p>
        <p><sup>20</sup> Walang makikinig sa magandang aral kung galing sa hangal, sapagkat sinasabi niya iyon nang wala sa lugar. </p>
        <p><sup>21</sup> Ang taong hindi makagawa ng masama dahil sa karukhaan, ay di liligaligin ng kanyang budhi pagdating ng gabi. </p>
        <p><sup>22</sup> May nagpapatiwakal dahil sa maling kahihiyan; kikitlin niya ang kanyang buhay dahil sa kahangalan. </p>
        <p><sup>23</sup> May nangangako sa kaibigan dahil lamang sa hiyang tumanggi, kaya lumilikha siya ng kaaway nang walang tunay na dahilan. </p>
        <p><sup>24</sup> Isang maitim na batik sa isang tao ang magsinungaling, ngunit ang ganitong gawain ay mamamalagi sa labi ng mga hangal. </p>
        <p><sup>25</sup> Mas mabuti pa ang magnanakaw kaysa sa sanay magsinungaling, subalit kapwa sila hahantong sa kapahamakan. </p>
        <p><sup>26</sup> Ang pagsisinungaling ay ugaling kasuklam-suklam, at ang kasiraang-puri ng sinungaling ay panghabang-panahon.  </p>
        <p><sup>27</sup> Ang magaling magsalita higit na sasagana, at nakukuha ng matalino ang kalooban ng may kapangyarihan. </p>
        <p><sup>28</sup> Pagbutihin mo ang pagbubungkal nang mag-ani ka nang sagana, kapag nakuha mo ang kalooban ng may kapangyarihan, patatawarin ka sa iyong mga pagkukulang. </p>
        <p><sup>29</sup> Kahit sa matalino'y nakakasilaw ang panunuyo at regalo, nagiging busal na pumipigil sa kanya na magpahayag ng saway. </p>
        <p><sup>30</sup> Ang karunungang di ginagamit ay tulad ng nakatagong kayamanan; hindi ito papakinabangan ninuman. </p>
        <p><sup>31-32</sup> Mabuti pang di hamak ang hangal na nagtatago ng kanyang kamangmangan, kaysa isang marunong na ayaw gumamit ng kanyang karunungan.</p>


        <h2>Kabanata 21</h2>

        
        <p><sup>1</sup> Anak, nakagawa ka ba ng kasalanan? Huwag mo nang ulitin ito at humingi ka agad ng tawad. </p>
        <p><sup>2</sup> Layuan mo ang kasalanan na parang ahas; kapag lumapit ka'y tutuklawin ka niyan. Ang kanyang mga ngipin ay simbagsik ng ngipin ng leon at nakamamatay. </p>
        <p><sup>3</sup> Ang paglabag sa batas ay parang tabak na magkabila'y talim, ang masugatan nito'y wala nang paggaling. </p>
        <p><sup>4</sup> Ang palalo at mayabang ay mawawalan ng kayamanan; aalisin ito sa kanya ng paggalang at karahasan. </p>
        <p><sup>5</sup> Dinidinig agad ng Panginoon ang daing ng maralita, at agad na ibinibigay ang katarungan. </p>
        <p><sup>6</sup> Landas ng makasalanan ang tinutunton ng ayaw tumanggap ng pangaral, ngunit ang may paggalang sa Panginoon ay nagsisisi nang buong puso. </p>
        <p><sup>7</sup> Bantog sa lahat ng dako ang taong magaling magsalita, ngunit halata agad siya ng marunong kapag nagkamali. </p>
        <p><sup>8</sup> Ang nagpapatayo ng bahay sa pamamagitan ng salaping inutang, ay parang nag-iipon ng bato para sa sariling libingan. </p>
        <p><sup>9</sup> Ang kalipunan ng masamang tao ay parang bunton ng kusot, hindi magtatagal at ito'y magliliyab. </p>
        <p><sup>10</sup> Parang nilatagan ng bato ang daan ng makasalanan, ngunit ang tinutungo nito'y ang daigdig ng mga patay.  </p>
        <p><sup>11</sup> Ang sumusunod sa Kautusan ay nagsisikap na supilin ang kanyang mga hilig; at ang karunungan ang siyang kabuuan ng paggalang sa Panginoon. </p>
        <p><sup>12</sup> Mahirap turuan ang taong kulang sa katalinuhan, ngunit kung minsan, ang katalinuhan ay nagbubunga ng kapaitan. </p>
        <p><sup>13</sup> Ang kaalaman ng marunong ay lumalaking parang baha, at ang kanyang mga payo ay parang batis ng tubig na buháy. </p>
        <p><sup>14</sup> Ang isipan ng hangal ay parang sisidlang basag, hindi ito malalagyan ng karunungan. </p>
        <p><sup>15</sup> Kapag marunong ang nakarinig ng isang magandang aral, pinupuri niya iyon at dinaragdagan pa; ngunit kung hangal ang nakarinig, nililibak niya iyon at tinatalikuran agad. </p>
        <p><sup>16</sup> Mahirap na talaga ang makinig sa hangal, para kang naglalakad na may kargang mabigat. Sa kabilang dako, kawili-wili ang makinig sa marunong. </p>
        <p><sup>17</sup> Malugod na pinakikinggan ng kalipunan ang bawat salita ng marunong; pinagbubulay-bulayan ng bawat makarinig ang kanyang mga sinabi. </p>
        <p><sup>18</sup> Ang karunungan ng hangal ay parang bahay na nakahilig, ang nalalaman niya'y isang tambak na kasabihang hindi naman niya nauunawaan. </p>
        <p><sup>19</sup> Para sa hangal ang pag-aaral ay isang tanikala sa kanyang mga paa, parang posas na nakagapos sa kanyang mga kamay. </p>
        <p><sup>20-21</sup> Ngunit para sa matalino, ang pag-aaral ay isang gintong hiyas, isang pulseras na nakasuot sa kanyang bisig. Ang hangal, kung matuwa'y humahalakhak, ngunit ang marunong ay mahinhing ngumingiti lamang kung hinihingi ng pagkakataon. </p>
        <p><sup>22</sup> Ang hangal ay kaagad sumusugod na papasok sa isang bahay, ngunit ang may karanasan ay mapitagang naghihintay sa labas. </p>
        <p><sup>23</sup> Ang lapastangan ay sumisilip sa loob ng bahay mula sa pintuan, ngunit ang may magandang asal ay naghihintay muna sa labas ng bahay. </p>
        <p><sup>24</sup> Labag sa kagandahang-asal ang makinig sa kabila ng pinto, mahihiyang gumawa nang gayon ang taong matino. </p>
        <p><sup>25</sup> Walang ginagawa ang madaldal kundi ipamalita ang bawat marinig, ngunit tinitimbang muna ng marunong ang bawat sasabihin. </p>
        <p><sup>26</sup> Sinasabi ng hangal ang bawat maisipan, ngunit ang marunong ay nag-iisip muna bago magsalita. </p>
        <p><sup>27</sup> Kapag sinumpa ng makasalanan ang kanyang kaaway, para na ring sinumpa niya ang kanyang sarili. </p>
        <p><sup>28</sup> Dinudungisan ng madaldal ang sariling pangalan, at kinapopootan siya ng mga kapitbahay.</p>


        <h2>Kabanata 22</h2>

        
        <p><sup>1</sup> Ang taong tamad ay parang batong lubog sa lusak, pinandidirihan at hinahamak ng lahat. </p>
        <p><sup>2</sup> Ang katulad ng tamad ay isang tumpok na dumi, kapag may nakadampot, agad iwinawaksi. </p>
        <p><sup>3</sup> Isang malaking kahihiyan ang magkaroon ng isang masuwaying anak, lalo na kung ito'y naging babae. </p>
        <p><sup>4</sup> Ang mabait na anak na babae ay makakatagpo ng mabuting asawa, ngunit ang walang isip ay kapighatian ng ama. </p>
        <p><sup>5</sup> Ang lapastangang anak na babae ay dalamhati ng kanyang ama't asawa, darating ang panahong siya'y itatakwil nila. </p>
        <p><sup>6</sup> Ang panunumbat na di napapanahon ay parang masayang tugtugin sa oras ng libing, ngunit sa lahat ng panahon, ang pagtutuwid ay isang karunungan. </p>
        <p><sup>7</sup> Ang magturo sa hangal ay tulad ng pagbubuo ng basag na palayok, o manggising ng taong mahimbing ang tulog. </p>
        <p><sup>8-10</sup> Ang magpaliwanag sa hangal ay parang nakikipag-usap sa inaantok, matapos mong sabihin sa kanya ang lahat, itatanong sa iyo: “Ano na nga ba ang sinabi mo?” </p>
        <p><sup>11</sup> Tangisan mo ang patay pagkat nilisan na niya ang daigdig, ngunit kaawaan mo ang hangal, pagkat naiwan niya ang kanyang bait. Hindi gaanong masaklap ang mamatay—ang patay ay namamahinga na. Malungkot pa kaysa kamatayan ang buhay ng hangal. </p>
        <p><sup>12</sup> Ang pagluluksa sa patay ay pitong araw lamang, ngunit ang pighating dulot ng hangal at walang takot sa Diyos ay panghabang buhay. </p>
        <p><sup>13</sup> Huwag kang makikipag-usap nang malimit sa hangal, huwag kang dadalaw sa taong hindi nag-iisip, mangilag ka sa kanya, baka ikaw ay mapahamak! Madudungisan ka kapag siya'y nagpapalag, iwasan mo siya at magkakaroon ka ng katahimikan, at di ka na mayayamot sa kanyang mga kahangalan. </p>
        <p><sup>14</sup> Ang ganyang mga tao ay mabigat pang dalhin kaysa tingga, at ano ang tawag sa kanya kundi “hangal”? </p>
        <p><sup>15</sup> Ang buhangin, ang asin o ang isang pirasong bakal, ay magaan pang dalhin kaysa isang hangal. </p>
        <p><sup>16</sup> Ang posteng nakakabit nang matibay sa pader ng gusali ay hindi matatanggal kahit na lumindol. Gayundin naman, ang pasyang nababatay sa masusing pag-aaral, ay hindi mababago sa harap ng matinding kagipitan. </p>
        <p><sup>17</sup> Ang pasyang bunga ng matalinong pagkukuro ay parang makinis na pader na may magandang gayak. </p>
        <p><sup>18</sup> Ang maliliit na bato na naiwan sa ibabaw ng mataas na pader ay pilit ipapadpad ng malakas na ihip ng hangin. Gayundin ang mangyayari sa panukala ng hangal; palibhasa'y batay sa haka-haka lamang, dagling napapaurong sa takot sa anumang panganib.  </p>
        <p><sup>19</sup> Sundutin mo ang mata at ito'y luluha; sugatan mo ang damdamin at ito'y magdaramdam. </p>
        <p><sup>20</sup> Kapag binato mo ang mga ibon, sila'y magliliparan; kapag hinamak mo ang iyong kaibigan, lalayuan ka niya. </p>
        <p><sup>21</sup> Kung napagbunutan mo man ng patalim ang iyong kaibigan, huwag kang mawalan ng pag-asa; maaari pa kayong magkasundo. </p>
        <p><sup>22</sup> Kung nakagalitan mo man ang iyong kaibigan, huwag kang mag-alala; maaari pa kayong magkasundo. Ngunit kapag siya'y iyong hinamak, inalimura, o sinaksak nang patalikod, kapag isiniwalat mo ang kanyang mga lihim, sa ganitong pagkakataon, walang kaibigang mananatili sa iyo. </p>
        <p><sup>23</sup> Kaibiganin mo ang isang tao habang siya'y maralita, at makakasalo ka niya kapag siya'y sumagana. Huwag mo siyang pababayaan sa panahon ng kagipitan, at hindi ka niya makakalimutan kapag kinamtan niya ang kanyang mana. </p>
        <p><sup>24</sup> Kasunod ng usok ang pagliyab ng apoy. Gayundin naman, ang pang-iinsulto ay nauuwi sa patayan. </p>
        <p><sup>25</sup> Hindi ako mahihiyang tumangkilik sa kaibigan, hindi ko siya pagtataguan kung siya'y nangangailangan. </p>
        <p><sup>26</sup> At sakaling dahil sa kanya'y mapahamak ang buhay ko, siya ang iiwasan ng sinumang makaalam.  </p>
        <p><sup>27</sup> Sino kayang magbabantay sa aking bibig at magpipinid sa aking mga labi, upang huwag akong magkasala dahil sa kanila, at huwag akong ipahamak nitong aking dila!</p>


        <h2>Kabanata 23</h2>

        
        <p><sup>1</sup> Panginoon, aking Ama, kayo po ang may hawak ng aking buhay; huwag ninyo akong pabayaan sa kanilang binabalak, at nang dahil dito'y mapahamak ako. </p>
        <p><sup>2</sup> Panginoon, bigyan po ninyo ako ng Karunungan, upang mapigil ko ang aking pag-iisip at maituwid ko ang aking mga hangarin. Huwag ko nawang makaligtaan ang aking mga kamalian; huwag ko nawang palampasin ang aking mga kasalanan. </p>
        <p><sup>3</sup> Sa gayon, hindi na darami ang aking mga pagkakamali, at hindi na madaragdagan ang aking mga pagkakasala. Hindi na ako mahuhulog sa kamay ng aking mga kaaway, at hindi na nila pagtatawanan ang kawawa kong kalagayan. </p>
        <p><sup>4</sup> Panginoon, aking Ama, Diyos ng aking buhay, huwag po ninyong ipahintulot na ako'y maging palalo sa pagtingin. </p>
        <p><sup>5</sup> Ilayo po ninyo ako sa masasamang hilig. </p>
        <p><sup>6</sup> Huwag ninyong ipahintulot na pagharian ako ng kabuktutan at kahalayan at alipinin ng mga kahiya-hiyang pagnanasa.  </p>
        <p><sup>7</sup> Pakinggan ninyo, mga anak, itong aking ituturo; ang sinumang susunod rito ay hindi mapapariwara. </p>
        <p><sup>8</sup> Ang makasalanan ay nahuhuli sa sariling dila, at iyon din ang ikinapapahamak ng palalo at lapastangan. </p>
        <p><sup>9</sup> Huwag ninyong uugaliin ang panunumpa, at huwag laging babanggitin ang pangalan ng Banal na Diyos. </p>
        <p><sup>10</sup> Hindi maaaring hindi magkaroon ng latay ang aliping palaging hinahagupit. Gayundin naman, hindi maaaring hindi magkasala ang taong laging nanunumpa at bumabanggit sa pangalan ng Diyos. </p>
        <p><sup>11</sup> Dumarami ang ipinagkakasala ng taong laging nanunumpa, kaya't ang kanyang sambahayan ay hindi na hinihiwalayan ng sakuna. Kapag di niya tinupad ang sinumpaan, ito'y kasalanan; kapag ipinagwalang-bahala niya ang sinumpaan, ito'y dobleng kasalanan. At kapag siya'y nanumpa nang hindi naman kinakailangan, kasalanan pa rin. Kaya't sapin-sapin ang kapahamakang dumarating sa kanyang sambahayan.  </p>
        <p><sup>12</sup> May mga pangungusap na nakakatulad ng kamatayan; huwag nawang marinig iyon sa lahi ni Jacob. Ang may paggalang sa Diyos ay hindi gumagawa ng gayon, at di nagugumon sa kasalanan. </p>
        <p><sup>13</sup> Huwag ninyong pamimihasahin ang inyong bibig sa magaspang at maruming pananalita, sapagkat iyan ay kasalanan. </p>
        <p><sup>14</sup> Alalahanin mo ang iyong ama at ina, kapag nasa kapulungan ka ng mga dakilang tao. Baka makalimot ka sa sarili, at makagawa ka ng kahangalan. Pagkatapos, nanaisin mong hindi ka na isinilang, at susumpain mo ang araw ng iyong kapanganakan. </p>
        <p><sup>15</sup> Ang taong nasanay sa pagsasalita ng masakit ay hindi na mababago habang buhay.  </p>
        <p><sup>16</sup> May dalawang uri ng tao na patung-patong ang kasalanan, at may ikatlo na humihingi ng parusa ng Diyos. Ang lagablab ng kahalayan ay parang marubdob na apoy na hindi uurong ang ningas hanggang kamatayan. Ang nakikiapid sa kanyang kamag-anak, ito'y hindi titigil hanggang hindi siya natutupok sa apoy na iyon. </p>
        <p><sup>17</sup> Ang taong hayok sa laman; ang ganitong tao'y walang patawad sa babae, at di siya matitigil hanggang kamatayan. </p>
        <p><sup>18</sup> Ang lalaking nangangalunya; sinasabi niya sa sarili, “Sino ang nakakakita sa akin? Ako'y nasa gitna ng dilim! Natatakpan ako ng mga dingding; walang nakakakita sa akin! Anong dapat kong ikatakot? Hindi na mapapansin ng Kataas-taasang Diyos ang aking mga kasalanan.” </p>
        <p><sup>19</sup> Wala siyang kinatatakutan kundi ang mata ng tao. Hindi niya naiisip na ang paningin ng Panginoon ay ilang libong higit na maliwanag kaysa sikat ng araw, na minamasdan ng Panginoon ang lahat ng ginagawa ng tao, at nakikita ang pinakatatagong lihim. </p>
        <p><sup>20</sup> Alam na ng Panginoon ang lahat bago pa lalangin ang mga ito, at mananatiling alam niya matapos lalangin. </p>
        <p><sup>21</sup> Ang ganyang tao'y darakpin sa oras na hindi niya inaasahan, at paparusahan sa harap ng buong bayan. </p>
        <p><sup>22</sup> Gayundin ang babaing nagtaksil sa asawa, at nagkaanak sa ibang lalaki. </p>
        <p><sup>23</sup> Una, sumuway siya sa Kautusan ng Kataas-taasang Diyos; ikalawa, nilapastangan niya ang kanyang asawa; ikatlo, siya'y nangalunya, at nagkaanak siya sa ibang lalaki. </p>
        <p><sup>24</sup> Ang ganyang babae ay paparusahan sa harap ng kapulungan, at pati ang mga anak niya'y madaramay. </p>
        <p><sup>25</sup> Hindi sila igagalang sa lipunan, at hindi darami ang kanilang angkan. </p>
        <p><sup>26</sup> Susumpain ang kanyang alaala, at hindi na mapapawi kailanman ang kanyang pagkapahiya. </p>
        <p><sup>27</sup> Sa gayon, malalaman ng mga maiiwan, na walang kasimbuti ang gumalang sa Panginoon, at walang kasing tamis ang sumunod sa kanyang mga utos.</p>


        <h2>Kabanata 24</h2>

        
        <p><sup>1</sup> Ito ang papuri na isinalaysay ng Karunungan tungkol sa kanyang sarili, </p>
        <p><sup>2</sup> sa kapulungan ng Kataas-taasang Diyos, ipapahayag niya, sa harap ng mga anghel magpupuri siya. </p>
        <p><sup>3</sup> “Nanggaling ako sa bibig ng Kataas-taasang Diyos, at parang ulap na lumukob ako sa ibabaw ng lupa. </p>
        <p><sup>4</sup> Ang tahanan ko'y nasa kaitaasan, at ang luklukan ko'y nasa ibabaw ng isang haliging ulap. </p>
        <p><sup>5</sup> Nag-iisa akong naglibot sa kalangitan at naglakad sa pusod ng kalaliman, </p>
        <p><sup>6</sup> Nasa ilalim ng kapangyarihan ko ang tubig sa karagatan, ang buong daigdig at ang lahat ng mga bansa at lahi. </p>
        <p><sup>7</sup> Naghanap ako ng mapapagpahingahan sa piling nila, namili ako sa kanilang mga lupain ng matitirahan. </p>
        <p><sup>8</sup> At ang Lumalang sa lahat ang nag-utos sa akin; siya, na lumikha sa akin ang nagtakda ng aking tirahan. Sinabi niya, ‘Sa lupain ni Jacob, itayo mo ang iyong tahanan, ang bayang Israel ang iyong magiging mana.’ </p>
        <p><sup>9</sup> Nilikha niya ako bago pa nagsimula ang mga panahon, at mananatili ako magpakailanman. </p>
        <p><sup>10</sup> Naglingkod ako sa kanya sa tahanang banal, at sa Bundok ng Zion ako nanirahan. </p>
        <p><sup>11</sup> Ako nga'y pinatira niya sa lunsod niyang mahal, at inilagay niya ang Jerusalem sa ilalim ng aking pamamahala. </p>
        <p><sup>12</sup> Nag-ugat ako sa piling ng bayang dinakila, at piniling maging tanging bayan ng Panginoon. </p>
        <p><sup>13</sup> Doon ay yumabong akong gaya ng sedar sa Lebanon at tulad ng sipres sa Bundok ng Hermon. </p>
        <p><sup>14</sup> Doon ay tumaas akong gaya ng palma sa Engedi, at nanariwang gaya ng rosas sa Jerico. Doon ay lumago akong tulad ng olibo sa kabukiran, at tulad ng isang malaking puno ay lumaki ako. </p>
        <p><sup>15</sup> Humalimuyak ang aking bango tulad ng kanela, gaya ng balsamo at mamahaling mira, tulad ng galbano, astakte o onica, parang usok ng insenso na pumapailanlang sa tahanang banal. </p>
        <p><sup>16</sup> Yumabong ang aking mga sanga gaya ng ensina, madadahon at magaganda. </p>
        <p><sup>17-18</sup> Tulad ng punong-ubas, nakatutuwa ang aking mga usbong; at ang bulaklak ko'y namunga ng dangal at kayamanan. </p>
        <p><sup>19</sup> Lumapit kayong lahat, kayong nananabik sa akin, at magpakabusog kayo sa aking mga bunga. </p>
        <p><sup>20</sup> Sapagkat ang pag-alala ninyo sa akin ay matamis pa kaysa pulot na galing sa bahay-pukyutan. </p>
        <p><sup>21</sup> Kainin ninyo ako't inumin, at hihingi pa uli kayo. </p>
        <p><sup>22</sup> Ang sumusunod sa akin ay hindi mapapahiya, ang tumutupad ng aral ko ay di magkakasala.”  </p>
        <p><sup>23-24</sup> Ang karunungan ay ang Kautusan, ang Kautusan na ipinatutupad sa atin ni Moises, ang tipan ng Kataas-taasang Diyos, ang mana ng sambayanan ng Israel. </p>
        <p><sup>25</sup> Sa Kautusan nagmumula ang Karunungan, umaapaw na gaya ng Ilog Pison, tulad ng Tigris sa panahon ng unang pamumunga. </p>
        <p><sup>26</sup> Sa Kautusan bumubukal ang pang-unawa, umaagos na gaya ng Ilog Eufrates, tulad ng Ilog Jordan sa panahon ng tag-ani. </p>
        <p><sup>27</sup> Sa Kautusan bumubukal ang mabubuting aral, gaya ng Ilog Nilo, tulad ng Ilog Gihon sa panahon ng pamimitas ng ubas. </p>
        <p><sup>28</sup> Kung paanong hindi lubos na maunawaan ng unang tao ang karunungan, wala pa ring makatatarok sa kanya hanggang sa wakas. </p>
        <p><sup>29</sup> Sapagkat malawak pa kaysa karagatan ang kanyang kaisipan, malalim pa kaysa kalaliman ang kanyang mga payo. </p>
        <p><sup>30</sup> Ang tulad ko'y isang kanal ng patubig, na umaagos mula sa ilog patungo sa isang halamanan. </p>
        <p><sup>31</sup> Sinabi ko noon: Didiligin ko ang aking halamanan, at titigmakin ko ang aking mga taniman; at ngayon, ang aking kanal ay naging ilog, at ang aking ilog ay naging dagat. </p>
        <p><sup>32</sup> Ihahanay kong muli ang mabuting aral, maliwanag na parang bukang-liwayway upang kumalat ang liwanag niya hanggang sa malayo. </p>
        <p><sup>33</sup> Palalaganapin kong muli ang mabuting aral, na parang isang pahayag, mula sa Diyos upang maging pamana sa mga susunod na salinlahi. </p>
        <p><sup>34</sup> Ang pagpapagal ko'y hindi para sa akin lamang, kundi para sa lahat ng naghahangad ng Karunungan.</p>


        <h2>Kabanata 25</h2>

        
        <p><sup>1</sup> May tatlong bagay akong kinagigiliwan, na kinalulugdan ng Diyos at maganda sa paningin ng tao: ang pagsusunuran ng magkakapatid, ang pagkakaibigan ng magkapitbahay, at ang pagmamahalan ng mag-asawa. </p>
        <p><sup>2</sup> Tatlong uri naman ng tao ang aking kinapopootan, at ang gawa nila'y labis kong kinasusuklaman: ang maralitang nagmamataas, ang mayamang sinungaling, at ang matandang hayok sa laman. </p>
        <p><sup>3</sup> Kung hindi ka mag-iimpok ng Karunungan samantalang bata pa, anong iyong aasahan kapag tumanda na? </p>
        <p><sup>4</sup> Kahanga-hanga ang isang matanda sa kakayahan nitong umunawa, at ang may karanasan sa kanyang pagpapayo. </p>
        <p><sup>5</sup> Nararapat na ang isang matanda ay maging marunong at ang taong marangal ay maging mabuting tagapayo. </p>
        <p><sup>6</sup> Ang mahabang karanasan ang putong ng katandaan, at ang paggalang sa Panginoon ang tunay nilang karangalan.  </p>
        <p><sup>7</sup> Siyam na bagay ang nagbibigay sa akin ng kasiyahan, at may isa pa akong idaragdag: Ang magulang na ang kaligayahan ay ang kanyang mga anak; ang taong saksi sa pagbagsak ng kanyang mga kaaway; </p>
        <p><sup>8</sup> ang lalaking may matalinong asawa; ang mag-asawang nagkakasundo, ang taong hindi nagkakasala sa pananalita; ang taong hindi naglilingkod sa mas hamak kaysa kanya; </p>
        <p><sup>9</sup> ang taong nakatagpo ng isang tapat na kaibigan; ang taong kinagigiliwang pakinggan kapag siya'y nagsasalita; </p>
        <p><sup>10</sup> ang taong nagkamit ng Karunungan; ngunit higit sa lahat ang taong may paggalang sa Panginoon. </p>
        <p><sup>11-12</sup> Ang paggalang sa Panginoon ay higit sa lahat ng bagay dito sa sanlibutan, at ang taong mayroon nito ay walang katulad.  </p>
        <p><sup>13</sup> Sa lahat ng sugat, pinakamahapdi ang sugat sa puso; sa lahat ng panliligalig, wala nang hihigit pa sa panliligalig ng babae. </p>
        <p><sup>14</sup> Pinakamasakit na pahirap ang parusa ng napopoot; pinakamalupit na ganti ang paghihiganti ng kaaway. </p>
        <p><sup>15</sup> Pinakamasamang kamandag ang kamandag ng ulupong; pinakamatinding poot ang poot ng babae. </p>
        <p><sup>16</sup> Mabuti pa ang mag-alaga ng isang leon o dragon, kaysa mag-asawa ng isang masungit na babae. </p>
        <p><sup>17</sup> Ang mukha niya'y pinapapangit ng kanyang kasungitan, anupa't siya'y nagmumukhang galit na oso. </p>
        <p><sup>18</sup> Kapag ang asawa niya'y kasalo ng kanyang mga kaibigan, abut-abot ang kanyang buntong-hiningang di mapigilan. </p>
        <p><sup>19</sup> Walang ligalig sa buhay na maipapantay sa kaligaligang dulot ng babae; nawa'y sapitin din niya ang kasawian ng mga makasalanan. </p>
        <p><sup>20</sup> Kung gaano kahirap para sa isang matanda ang umahon sa isang bundok na buhangin, gayon kahirap para sa isang lalaking tahimik ang makisama sa isang babaing madaldal. </p>
        <p><sup>21</sup> Huwag kang pahahalina sa kagandahan ng babae, at huwag kang mahuhumaling na makamtan siya. </p>
        <p><sup>22</sup> Kapag ang lalaki'y palamunin ng asawa, wala siyang mahihintay kundi kadustaan, kahihiyan at alimura. </p>
        <p><sup>23</sup> Ang masungit na babae'y hirap ng loob ng asawa, at wala siyang idudulot dito kundi pawang kalungkutan, kabiguan at kahihiyan. </p>
        <p><sup>24</sup> Sa babae nagsimula ang kasalanan, at dahil sa kanya tayong lahat ay mamamatay. </p>
        <p><sup>25</sup> Huwag mong babayaang tumulo ang tubig, at pigilan mo ang masamang pananalita ng iyong asawa. </p>
        <p><sup>26</sup> Kung ayaw niyang pasakop sa iyo, mabuti pa'y hiwalayan mo siya.</p>


        <h2>Kabanata 26</h2>

        
        <p><sup>1</sup> Maligaya ang asawa ng butihing maybahay, mag-iibayo ang bilang ng kanyang mga araw. </p>
        <p><sup>2</sup> Kasiyahan ng lalaki ang matapat na asawa, kaya't siya'y mapayapang mabubuhay hanggang wakas. </p>
        <p><sup>3</sup> Ang isang mabuting maybahay ang pinakamahalagang kaloob, na itinalaga ng Panginoon sa may takot sa kanya. </p>
        <p><sup>4</sup> Sa kasaganaan o sa kasalatan, may galak sa kanyang puso, at anuman ang mangyari ay may ngiti sa mga labi. </p>
        <p><sup>5</sup> Tatlong bagay ang labis kong kinatatakutan, at may isa pang dapat pangambahan: ang paratang ng buong bayan, ang hatol ng karamihang di nakakaunawa, at ang paninirang-puri ng talikuran—ang tatlong iyan ay masaklap pa sa kamatayan. </p>
        <p><sup>6</sup> Ngunit hapdi ng puso at hirap ng loob ang pagseselos ng babae; walang pinatatawad ang matalas niyang dila. </p>
        <p><sup>7</sup> Ang masungit na maybahay ay parang pamatok na hindi makalapat. Ang pagsupil sa ganyang uri ng tao ay mas mapanganib pa kaysa humawak ng alakdan. </p>
        <p><sup>8</sup> Ang asawang lasenggera ay talagang nakakasuklam, wala na siyang nalalabing kahihiyan. </p>
        <p><sup>9</sup> Ang asawang nangangalunya ay madaling makilala, sa masagwa niyang kilos at malilikot na mata. </p>
        <p><sup>10</sup> Pangalagaan mong mabuti ang sutil mong anak na babae; upang huwag makapagsamantala kung may pagkakataon. </p>
        <p><sup>11</sup> Bantayan mong lagi ang kanyang mahalay na sulyap; at huwag kang magtaka kung ipahamak ka niya. </p>
        <p><sup>12</sup> Uhaw na manlalakbay ang kanyang kawangis, walang takot na iinom sa alinmang batis. Mahihiga siya sa alinmang silid, at sa sinumang lalaki'y makikipagtalik. </p>
        <p><sup>13</sup> Kaaliwan ng lalaki ang mabait na maybahay; sa kakayahan ng babae sisigla ang kanyang buhay. </p>
        <p><sup>14</sup> Ang tahimik na maybahay ay isang kaloob ng Panginoon; mahinahon niyang asal ay hindi mababayaran ng salapi. </p>
        <p><sup>15</sup> Ang mahinhing maybahay, kagandaha'y lalong tumitingkad, kalinisan ng kalooban ay mas mainam kaysa mamahaling hiyas. </p>
        <p><sup>16</sup> Ang mabait na maybahay ay liwanag ng tahanan, parang araw na sumisikat doon sa kalangitan. </p>
        <p><sup>17</sup> Parang banal na ilawang nagsasabog ng liwanag ang maamo niyang mukha at maalindog na katawan. </p>
        <p><sup>18</sup> Haliging ginto na may tuntungang pilak ang kawangis ng mabibilog niyang binti at mga paang matatag. </p>
        <p><sup>19</sup> Anak, ingatan mo ang iyong katawan samantalang ikaw ay nasa kasibulan, at huwag mong aksayahin ang iyong lakas sa mga taong hindi mo kilala. </p>
        <p><sup>20</sup> Saliksikin mo ang buong bansa sa paghanap ng mabuting makakaisang-dibdib, at tiwala sa sariling lahi, ay gawin mo siyang ina ng iyong mga anak. </p>
        <p><sup>21</sup> Sa gayon, magkakaroon ka ng maraming anak, at maipagmamalaki nila ang kanilang angkang pinagmulan. </p>
        <p><sup>22</sup> Ang babaing bayaran ay parang dura. Ang may-asawang babae na pumapatol sa iba ay nagdudulot ng kamatayan sa mga lalaking nahuhumaling sa kanya. </p>
        <p><sup>23</sup> Ang babaing walang takot sa Diyos ang nababagay sa lalaking walang kinikilalang batas, ngunit ang lalaking malapit sa Diyos ay makakatapat ng butihing kabiyak. </p>
        <p><sup>24</sup> Ang asawang walang dangal ay natutuwang gumawa ng kahiya-hiya, ngunit ang babaing mahinhin ay mahinhin kahit sa harap ng kanyang asawa. </p>
        <p><sup>25</sup> Ang asawang matigas ang ulo ay parang isang aso, ngunit ang babaing may dangal ay malaki ang paggalang sa Panginoon. </p>
        <p><sup>26</sup> Ang babaing may paggalang sa asawa ay itinuturing na marunong ng lahat ng tao, ngunit ang babaing humahamak sa asawa ay ipinapalagay ng lahat na isang masamang tao. Mapalad ang lalaking may butihing asawa; mabubuhay siya nang matagal. </p>
        <p><sup>27</sup> Ang babaing bungangera at daldalera ay parang trumpetang naghuhudyat ng pagsalakay, ang lalaking mapangasawa ng ganyang babae ay parang nasa giyera habang buhay.  </p>
        <p><sup>28</sup> Dalawang pangyayari ang nakakahabag: ang pagdaralita ng sundalong naghirap, at ang marunong na inaaring hamak. Ang ikatlo naman ay nakakagalit: ang taong banal na sa lusak ay magbalik. Kamatayan ang parusa ng Panginoon sa taong ganyan.  </p>
        <p><sup>29</sup> Mahirap umiwas sa pagkakasala ang mangangalakal; ang mga nagtitinda ay laging nanganganib matuksong mandaya.</p>


        <h2>Kabanata 27</h2>

        
        <p><sup>1</sup> Maraming nandaraya sa hangad na tumubo at upang yumaman, nagiging walang puso. </p>
        <p><sup>2</sup> Ang pandaraya'y mahirap mawala sa pagbibilihan; para itong kahoy na nakatusok sa pagitan ng dalawang bato. </p>
        <p><sup>3</sup> Ang sambahayan ng isang tao'y madaling babagsak, kung hindi matibay ang kanyang paggalang sa Diyos.  </p>
        <p><sup>4</sup> Kapag niliglig mo ang bistay, maiiwan ang magaspang; kapag ang tao'y nagsalita, kapintasa'y lumilitaw. </p>
        <p><sup>5</sup> Ang gawa ng magpapalayok ay sa hurno nasusubok, ang pagkatao ng sinuma'y makikita sa kanyang pangangatuwiran. </p>
        <p><sup>6</sup> Sa bunga ng punongkahoy nakikilala ang ginagawang pag-aalaga; sa pangungusap ng isang tao, damdamin niya'y nahahalata. </p>
        <p><sup>7</sup> Huwag mo munang pupurihin ang isang tao hanggang hindi nagsasalita, sapagkat doon mo pa makikilala ang tunay niyang puso't diwa.  </p>
        <p><sup>8</sup> Kung ang hangad mo'y katarungan, ito'y iyong makakamtan, at maisusuot mo pa ito, gaya ng mamahaling balabal. </p>
        <p><sup>9</sup> Ang ibong magkakatulad, sama-sama sa hapunan; ang katapatan ay nagbubunga ng katapatan. </p>
        <p><sup>10</sup> Ang kasalana'y naghihintay sa gumagawa ng masama, parang leong nag-aabang ng anumang masisila.  </p>
        <p><sup>11</sup> Ang pangungusap ng makadiyos ay palaging may katuturan, ngunit ang sinasabi ng hangal ay pabagu-bagong parang buwan. </p>
        <p><sup>12</sup> Kapag ang kausap mo'y mga hangal, magmadali kang umalis; ngunit kapag marurunong, manatili kang nakikinig. </p>
        <p><sup>13</sup> Masakit sa pandinig ang usapan ng mga hangal, wala na silang napapag-usapan kundi puro kalaswaan. </p>
        <p><sup>14</sup> Nakakapanindig ng balahibo ang kanilang pagmumurahan; at kung sila'y nagtatalo, tainga ninyo'y inyong takpan. </p>
        <p><sup>15</sup> Humahantong sa pagdanak ng dugo ang pag-aaway ng mga palalo. Nakakasakit pakinggan ang kanilang pagmumurahan.  </p>
        <p><sup>16</sup> Ang di marunong mag-ingat ng lihim ay hindi mapagkakatiwalaan, at hindi siya makakakita ng tunay na kaibigan. </p>
        <p><sup>17</sup> Mahalin mo ang kaibigan mo at maging tapat ka sa kanya; ngunit kung naibunyag mo ang kanyang lihim, huwag ka nang lalapit sa kanya. </p>
        <p><sup>18</sup> Sapagkat pinatay mo na ang inyong pagkakaibigan, gaya ng pagpatay ng isang tao sa kanyang kaaway. </p>
        <p><sup>19</sup> Pinalayo mo ang iyong kaibigan, parang ibong nakawala sa iyong mga kamay. Hindi mo na siya mahuhuli uli magpakailan pa man. </p>
        <p><sup>20</sup> Huwag mo na siyang sundan, malayo na siya ngayon; nagmamadali siya nang pagtakas, parang usang nakaalpas sa bitag. </p>
        <p><sup>21</sup> Ang sugat ay maaari pang gamutin, ang kasalana'y maaari pang mapatawad; ngunit ang pagsisiwalat ng lihim ay wala nang nalalabing lunas.  </p>
        <p><sup>22</sup> Ang taong malikot ang tingin ay masama ang binabalak, at walang makakahadlang sa kanyang iniisip. </p>
        <p><sup>23</sup> Anong tamis niyang mangusap kapag siya'y kaharap, kunwari'y hangang-hanga sa iyong sinasabi. Ngunit sa talikura'y agad siyang nag-iiba, at ang bawat sinabi mo'y pinauuwi sa masama. </p>
        <p><sup>24</sup> Wala akong kinamumuhiang tulad ng gayong tao, at kasuklam-suklam din siya sa harap ng Panginoon. </p>
        <p><sup>25</sup> Kung bumato siya nang paitaas, sa ulo rin niya ang bagsak. Kapag siya ay nanaksak, siya rin ay mapapahamak. </p>
        <p><sup>26</sup> Ang naghuhukay ng patibong ay malamang na mahulog doon, ang nag-uumang ng bitag ay malamang na siyang mahuli. </p>
        <p><sup>27</sup> Ang taong gumagawa ng masama ay ginagantihan din ng masama, at hindi niya alam kung saan ito magmumula. </p>
        <p><sup>28</sup> Ang palalo ay mahilig sa panunuya at panlalait. Ang ganting laan sa kanya'y parang leong nag-aabang. </p>
        <p><sup>29</sup> Ang natutuwa sa kasawian ng makadiyos ay mahuhulog sa bitag; at bago sumapit ang kamatayan, malilibing sila sa hirap.  </p>
        <p><sup>30</sup> Ang poot at pagngingitngit ay dapat ding kamuhian; ngunit sa makasalanan, iyan ay pangkaraniwan.</p>


        <h2>Kabanata 28</h2>

        
        <p><sup>1</sup> Ang mapaghiganti ay paghihigantihan din ng Panginoon, pagkat natatandaan niya ang kasalanan ng bawat tao. </p>
        <p><sup>2</sup> Patawarin mo ang kapwa sa kanyang pagkukulang, at kapag ikaw ay dumalangin sa Diyos, patatawarin ka rin naman. </p>
        <p><sup>3</sup> Ang nagtatanim ng galit laban sa kapwa, kapag tumawag sa Panginoon, walang kakamting awa. </p>
        <p><sup>4</sup> Kung hindi siya nahahabag sa kapwa, paano niya ihihingi ng tawad ang kanyang mga kasalanan? </p>
        <p><sup>5</sup> Kung siya na tao lamang, ay nagkikimkim ng galit, sinong magpapatawad sa kanyang mga kasalanan? </p>
        <p><sup>6</sup> Alalahanin mo ang iyong wakas at pawiin mo ang iyong galit. Isipin mo ang kamatayan at maging tapat ka sa mga Kautusan. </p>
        <p><sup>7</sup> Tandaan mo ang Kautusan at huwag kang magalit sa kapwa; alalahanin mo ang kasunduan ng Kataas-taasang Diyos at matuto kang magpatawad.  </p>
        <p><sup>8</sup> Iwasan mo ang pagtatalo nang hindi ka laging magkasala; ang mainitin ang ulo ay laging napapaaway. </p>
        <p><sup>9</sup> Ang masamang tao'y naghahasik ng alitan, pinag-aaway-away nito ang mga magkakaibigan. </p>
        <p><sup>10</sup> Ang pagliliyab ng apoy ay nasa dami ng gatong; ang pag-init ng labanan ay nasa tindi ng pagkagalit. Ang tindi ng pagkagalit ay nasa yaman ng bawat isa, kung mayaman ang isang tao, lalong matindi ang galit niya. </p>
        <p><sup>11</sup> Ang padalus-dalos na usapa'y nauuwi sa mainitang pagtatalo; ang biglang siklab na alita'y humahantong sa patayan. </p>
        <p><sup>12</sup> Hipan mo ang baga, iyo'y magniningas, ngunit kung duraan mo, iyo'y mamamatay, at alinman dito'y bibig mo ang may gawa.  </p>
        <p><sup>13</sup> Sumpain ang madaldal at ang mahabang-dila, maraming nananahimik ang kanyang sinasalanta. </p>
        <p><sup>14</sup> Marami nang ipinahamak ang dilang mapanghimasok: Mga bansa'y napatapon sa iba't ibang lupain; mga lunsod na may kuta ay nalupig ng kaaway; mga naghahari ay bumagsak nang tuluyan. </p>
        <p><sup>15</sup> Dahil pa rin sa dilang iyan ang matapat na maybahay ay napalayas sa tahanan, at ang kanyang pinagpagura'y inagaw na walang awa. </p>
        <p><sup>16</sup> Ang sinumang nakikinig sa tsismis ay hindi magkakamit ng kapahingahan. </p>
        <p><sup>17</sup> Ang hampas ng latigo ay nakakalatay; ang hagupit ng dila ay nakakabali ng buto. </p>
        <p><sup>18</sup> Mas marami ang namatay sa talas ng dila, kaysa napahamak sa talim ng espada. </p>
        <p><sup>19</sup> Mapalad ang taong dito'y nakaiwas, sa kalupitan nito'y lubhang nakaligtas. Mapalad ang taong hindi nito nagapos, at hindi nagpasan ng pamatok nito. </p>
        <p><sup>20</sup> Ang pamatok nito'y sintigas ng bakal, ang tanikala'y mabigat na tanso. </p>
        <p><sup>21</sup> Ang kamatayang iginagawad nito'y kakila-kilabot, higit na malupit kaysa libingan. </p>
        <p><sup>22</sup> Walang magagawa ang dilang malupit sa mga tunay na banal, at hindi sila masusunog ng apoy nito. </p>
        <p><sup>23</sup> Ngunit ang mga tumatalikod sa Panginoon ay mahuhulog sa kapangyarihan niya, matutupok sila magpakailanman sa kanyang ningas na di mapapawi. Ang malupit na dila ay sasalakay na parang leon, parang malupit na leopardo na lalapa sa kanila. </p>
        <p><sup>24-25</sup> Kung sinususian ang ginto mo't pilak upang hindi manakaw, mga salita mo ay dapat timbangin at pakaingatan. Kung pinalilibutan mo ang iyong ubasan ng bakod na tinik, lagyan mo ng pinto't matibay na tarangka ang iyong bibig. </p>
        <p><sup>26</sup> Pakaingatan mong huwag magkamali nang dahil sa dila, upang hindi mahulog sa kapangyarihan ng nakaabang na kaaway.</p>


        <h2>Kabanata 29</h2>

        
        <p><sup>1</sup> Ituring mong kawanggawa ang ikaw ay magpahiram, iya'y tulong sa kapwa at pagsunod sa Kautusan. </p>
        <p><sup>2</sup> Pahiramin ang kapwang nasa pangangailangan, at magbayad sa panahon, kapag ikaw ang may utang. </p>
        <p><sup>3</sup> Tumupad ka sa pangako at lagi kang maging tapat, at sa iyong kagipita'y may tutulong agad-agad. </p>
        <p><sup>4</sup> Ngunit mayroong ang akala'y hulog ng langit ang inutang, kaya't ang pinagkakautanga'y nabibitin sa alangan. </p>
        <p><sup>5</sup> Sa mayamang inuutangan ang papuri'y hanggang langit, halos hagkan pati kamay habang siya'y namamanhik. Ngunit kapag sumapit na ang panahon ng bayaran, iyon ay ipinagpapaliban, sari-sari ang dahilan. </p>
        <p><sup>6</sup> At sakaling mapabalik kalahati ng inutang, ito'y dapat nang ikagalak ng pobreng inutangan. Ang malimit na mangyari'y nawala na ang pautang, kaibiga'y nawala ri't nahalinhan ng kaaway. Bayad nito'y alimura, at masasakit na salita, paninirang-puri sa halip na pasasalamat. </p>
        <p><sup>7</sup> Kaya tuloy dumarami ang ayaw magpahiram, hindi dahil sa ibig niyang magmaramot kaninuman, kundi dahil sa pangambang baka siya'y madaya lamang.  </p>
        <p><sup>8</sup> Datapwat kung sa dukha, ika'y maging bukas-palad, huwag siyang paghintayin sa tulong mong igagawad. </p>
        <p><sup>9</sup> Alang-alang sa Kautusan, maralita ay kupkupin, hanggang hindi nabibigyan, huwag siyang paalisin. </p>
        <p><sup>10</sup> Mawala na ang salapi sa kapatid o kaibigan, huwag lamang amagin o mawala sa taguan. </p>
        <p><sup>11</sup> Kayamanan ay gamitin nang ayon sa Batas ng Diyos, at papakinabangan mo nang higit pa kaysa ginto. </p>
        <p><sup>12</sup> Paglilimos ay ituring na malaking kayamanan, sa lahat ng kasamaan, magsisilbing kaligtasan; </p>
        <p><sup>13</sup> maaasahang sa tuwina'y magagamit laban sa kaaway, nang higit pa sa isang sibat at kalasag na matibay.  </p>
        <p><sup>14</sup> Ang mabuting tao'y gumagarantiya sa utang ng kaibigan. Kaya wala nang nalalabing kahihiyan ang nangangahas manloko sa kanya. </p>
        <p><sup>15</sup> Yamang kanyang itinaya ang kanyang karangalan para sa iyo, huwag mo itong kalilimutang tanawing utang na loob. </p>
        <p><sup>16</sup> Ngunit mayroong walang utang na loob na hindi na naalala ang gumarantiya para sa kanya, at pinababayaang mapinsala ang taong nagmalasakit. </p>
        <p><sup>17</sup> Maraming mayaman ang naghirap dahil sa paggarantiya, ang sinapit nila'y daig pa ang sinalanta ng bagyo sa karagatan. </p>
        <p><sup>18</sup> Maraming mayayaman na ang bumagsak dahil sa paggarantiya, at napilitan silang magpalabuy-laboy sa ibang lupain. </p>
        <p><sup>19</sup> Ang makasalanang gumagarantiya upang kumita ng salapi, malimit ay nasusubo sa gulo at maraming usapin. </p>
        <p><sup>20</sup> Tumulong ka sa kapwa mo ayon sa iyong kakayanan, ngunit mag-ingat ka para huwag masubo sa alangan.  </p>
        <p><sup>21</sup> Pangunahing pangangailangan sa buhay ng tao ang pagkain at inumin, ang damit na pantakip sa katawan, at tahanang mapangungublihan sa tingin ng madla. </p>
        <p><sup>22</sup> Mabuti pa ang magdildil ng asin sa sariling kubo, kaysa kumain ng masarap sa bahay ng ibang tao. </p>
        <p><sup>23</sup> Masiyahan ka sa kasaganaan, gayundin sa pagdarahop nang hindi ka masabihan na ikaw ay isang linta. </p>
        <p><sup>24</sup> Kaawa-awa ang buhay ng walang sariling tahanan; malimit, hindi siya makapagsalita sapagkat siya'y nanunuluyan lamang. </p>
        <p><sup>25</sup> Kahit siya ang humarap sa mga panauhin at mag-abot ng inumin, walang magpapasalamat sa kanyang ginawa. Sa halip, makakarinig pa siya ng masasakit na salita: </p>
        <p><sup>26</sup> “Halika rito, dayuhan, ihanda mo ang hapag-kainan, at kung may dala kang pagkain, ibigay mo sa akin.” </p>
        <p><sup>27</sup> O kaya'y, “Umalis ka na, dayuhan, mayroon akong ibang panauhin, darating ang kapatid ko, at kailangan ko ang silid na iyong tinutuluyan.” </p>
        <p><sup>28</sup> Masakit sa isang marunong makiramdam ang siya'y hamakin ng tinutuluyan o alipustain ng pinagkakautangan.</p>


        <h2>Kabanata 30</h2>

        
        <p><sup>1</sup> Ang nagmamahal sa anak ay malimit gumamit ng pamalo, upang ang anak ay maging kasiyahan niya paglaki nito. </p>
        <p><sup>2</sup> Ang mahigpit sa anak ay makikinabang sa huli; sa kanyang mga kaibigan, ito'y maipagmamalaki. </p>
        <p><sup>3</sup> May naipagmamalaki sa mga kaibigan ang mabuting magturo sa anak, at kinaiinggitan pa ng kanyang mga kaaway. </p>
        <p><sup>4</sup> Kahit na siya'y patay na, wari'y buháy pa rin siya, sapagkat ang kanyang naiwan ay tunay na larawan niya. </p>
        <p><sup>5</sup> Habang buháy siya sa daigdig, ang dulot ng anak ay kasiyahan, at pagsapit ng kamatayan, papanaw siyang walang agam-agam. </p>
        <p><sup>6</sup> Ang iniwan niyang anak ang maghihiganti sa kanyang mga kaaway, at ito rin ang magbabayad ng utang na loob niya sa mga kaibigan. </p>
        <p><sup>7</sup> Ang nagpapalayaw sa anak ay lubhang masasaktan, at magigimbal ang puso niya sa bawat daing. </p>
        <p><sup>8</sup> Ang kabayong hilaw-sa-turo ay mahirap na pigilin, ang anak na pinalayaw ay mahirap na supilin. </p>
        <p><sup>9</sup> Kapag pinalayaw mo ang anak, ikaw ang tatakutin; makipagbiro ka sa kanya at ikaw ang paluluhain. </p>
        <p><sup>10</sup> Huwag kang makipagtawanan sa kanya, kung hindi mo nais lumuhang kasama niya, at magngalit ang ngipin sa sama ng loob. </p>
        <p><sup>11</sup> Huwag mo siyang pabayaang gawin ang lahat ng magustuhan, at huwag mong palalampasin ang kanyang mga pagkukulang. </p>
        <p><sup>12</sup> Disiplinahin mo siya habang bata pa; paluin mo kung kinakailangan at kung hindi, lalaki siyang matigas ang ulo at suwail, at wala kang mahihintay kundi kapighatian. </p>
        <p><sup>13</sup> Disiplinahin mo ang iyong anak at turuang magtrabaho, kung hindi, pawang kahihiyan ang idudulot niya sa iyo.  </p>
        <p><sup>14</sup> Mabuti pa ang maging dukha ngunit malakas ang katawan kaysa maging mayaman na puro naman karamdaman. </p>
        <p><sup>15</sup> Mas mahalaga kaysa ginto ang kalusugan, ang lakas ng katawan kaysa maraming kayamanan. </p>
        <p><sup>16</sup> Walang kayamanang maipapalit sa lusog ng katawan, walang kasiyahang hihigit pa sa ginhawa ng kalooban. </p>
        <p><sup>17</sup> Mabuti pa ang mamatay kaysa mabuhay sa gitna ng pagdurusa, mabuti pa ang mamayapa kaysa magkasakit nang matagal.  </p>
        <p><sup>18</sup> Ang masarap na pagkaing dulot sa walang ganang kumain, ay parang pagkaing handog sa mga diyus-diyosan. </p>
        <p><sup>19</sup> Anong kabuluhan ng pagkaing handog sa diyus-diyosan na hindi naman nakakakain o nakaaamoy? Ganyan ang taong pinarusahan ng Panginoon, </p>
        <p><sup>20</sup> pinagmamasdan na lamang niya ang pagkain at napapabuntong-hininga, gaya ng kapon na yumayakap sa dalaga at naghihinagpis sa panghihinayang.  </p>
        <p><sup>21</sup> Huwag kang patangay sa kalungkutan, at huwag mong pahirapan ang sarili sa malabis na pagdaramdam. </p>
        <p><sup>22</sup> Ang kagalakan ng puso ang siyang nagpapasigla sa tao, at ang kaligayahan ang nagpapahaba ng buhay. </p>
        <p><sup>23</sup> Magsaya ka at mag-aliw; iwaksi mo nang malayo ang iyong mga kalungkutan. Marami na ang napahamak dahil sa alalahanin, at wala namang nakikinabang sa pamimighati. </p>
        <p><sup>24</sup> Ang inggit at poot ay nakapagpapaikli ng buhay, at ang pag-aalala ay madaling nakapagpapatanda. </p>
        <p><sup>25</sup> Ang may masaya at magandang kalooban ay maganang kumain at nasisiyahan dito.</p>


        <h2>Kabanata 31</h2>

        
        <p><sup>1</sup> Ang pag-aalala sa kayamanan ay nakakapayat bunga ng pagpupuyat at kawalan ng pahinga. </p>
        <p><sup>2</sup> Ang labis na pag-aalala sa hanapbuhay ay di nagpapatulog sa gabi, parang malubhang sakit na ayaw magpatulog. </p>
        <p><sup>3</sup> Puspusang nagtatrabaho ang mayaman upang magkamal siya ng salapi, sa gayon, pagtigil niya'y maaari na siyang magpasasa sa buhay. </p>
        <p><sup>4</sup> Nagpapagal din ang mahirap ngunit wala namang naiipon, at pagtigil niya'y dukha pa rin siya. </p>
        <p><sup>5</sup> Ang labis na nagmamahal sa ginto ay mahirap maging banal, ang gahaman sa pagkita ay malamang magkasala. </p>
        <p><sup>6</sup> Dahil sa salapi ay marami nang bumagsak at lubusang napahamak. </p>
        <p><sup>7</sup> Para sa mga sumasamba sa salapi ito ay isang patibong, at maraming mga hangal ang nahulog doon. </p>
        <p><sup>8</sup> Mapalad ang yumaman nang hindi nagkasala, na hindi nagpakahibang sa paghabol sa salapi. </p>
        <p><sup>9</sup> Sino siya na dapat nating parangalan? Siya lamang sa kanyang lahi ang nakagawa ng gayong kamangha-manghang bagay. </p>
        <p><sup>10</sup> Sino ang nakaranas ng gayong pagsubok at nagtagumpay? May katuwiran siyang ipagmalaki ito. Nagkaroon siya ng pagkakataong magkasala, ngunit hindi siya nagkasala. Maaari siyang gumawa ng masama, ngunit hindi niya ginawa. </p>
        <p><sup>11</sup> Dahil dito'y magiging matatag ang kanyang kabuhayan at pupurihin ng buong bayan ang mga ginawa niyang kabutihan.  </p>
        <p><sup>12</sup> Kapag ikaw ay naanyayahan sa isang maringal na piging huwag kang magpakita ng pananabik at magsabing, “Mukhang masarap ito!” </p>
        <p><sup>13</sup> Tandaan mo na masama ang katakawan, at sa lahat ng nilalang, walang kasintakaw ang mata; kaya naman napakalimit itong naluluha. </p>
        <p><sup>14</sup> Huwag mong dadamputin ang lahat ng iyong makita, at huwag kang makikipag-unahan sa pagdampot ng pagkain. </p>
        <p><sup>15</sup> Alalahanin mo ang damdamin ng iba batay sa sarili mong damdamin, at maging maunawain ka sa lahat ng pagkakataon. </p>
        <p><sup>16</sup> Kainin mo ang anumang nakahain sa iyo na para kang isang maginoo, at huwag kang magpakita ng magaspang na asal kung hindi mo nais na ikaw ay kamuhian. </p>
        <p><sup>17</sup> Hinihiling ng kagandahang-asal na magpauna kang umayaw. Huwag kang magpakita ng labis na katakawan nang hindi ka lumabas na kahiya-hiya. </p>
        <p><sup>18</sup> Kung marami kang kasalo sa piging, huwag kang magpauna sa pagkuha ng pagkain. </p>
        <p><sup>19</sup> Ang kaunti ay tama na sa may magandang-asal at kapag siya'y nahiga, maginhawa ang kanyang paghinga. </p>
        <p><sup>20</sup> Ang kumakain nang katamtaman lamang ay mahimbing matulog, maagang magising, magaan ang katawan at malinaw ang isip; ngunit ang kumakain nang labis ay hindi agad makatulog, balisa ang katawan at hirap ang loob. </p>
        <p><sup>21</sup> Sakaling maparami ang kinain mo sa piging tumayo ka, at magpahinga at magiginhawahan ka. </p>
        <p><sup>22</sup> Makinig ka anak, at huwag mong hahamakin itong sasabihin ko, darating ang araw na makikita mo rin ang halaga nitong aking payo. Anuman ang gagawin mo'y huwag kang magpakalabis, at maaasahan mong hindi ka magkakasakit. </p>
        <p><sup>23</sup> Ang masarap maghanda ay pupurihin ng lahat, at ang karangalang iyon ay mananatili habang panahon. </p>
        <p><sup>24</sup> Ang napakatipid maghanda ay mababalitang kuripot at ang paniniwalang iyan ay mahirap pabulaanan.  </p>
        <p><sup>25</sup> Huwag mong ipagmayabang ang lakas mo sa inuman, marami na ang napahamak sa pag-inom ng alak. </p>
        <p><sup>26</sup> Kapag pinabaga at binasâ ang patalim, nasusubok ang husay nito, sa kanyang pag-inom nakikilala ang maginoo. </p>
        <p><sup>27</sup> Ang alak ay nagpapasigla sa buhay kapag ito'y ininom nang katamtaman. Ano ang sarap ng mabuhay kung walang alak? Ang alak ay nilikha upang magpaligaya sa tao. </p>
        <p><sup>28</sup> Kung ang alak ay iniinom nang napapanahon at nang katamtaman, ito ay nagpapaligaya sa puso at nagpapasigla ng kalooban. </p>
        <p><sup>29</sup> Ngunit sakit ng ulo, hirap ng loob at kahihiyan, ang dulot ng alak kapag ininom nang labis. </p>
        <p><sup>30</sup> Ang pagkalasing ay nagiging gatong sa galit ng hangal, na nagbubunsod sa kanya sa kapahamakan. Nakakabawas ng lakas at nakadaragdag ng mga sugat. </p>
        <p><sup>31</sup> Huwag mong pagsasabihan ang isang tao sa oras ng inuman, huwag mo siyang hahamakin habang siya'y nagsasaya. Hindi iyon ang panahon ng pakikipagtalo, at paniningil ng pautang.</p>


        <h2>Kabanata 32</h2>

        
        <p><sup>1</sup> Kapag ikaw ay nangangabisera sa isang handaan, huwag mong ipagmamayabang iyon; makiisa ka sa kilos ng ibang panauhin. At tingnan mo muna kung maayos na ang lahat bago ka maupo. </p>
        <p><sup>2</sup> Kapag natupad mo na ang mga dapat mong gawin ay maupo ka na, at makipagsaya sa lahat ng dumalo. Sa gayon ay tatanggap ka ng papuri dahil sa iyong mahusay na pamamahala. </p>
        <p><sup>3</sup> Kung ikaw ay nakakatanda, may karapatan kang magsalita, ngunit huwag kang magpapaliguy-ligoy o aabalahin ang musika. </p>
        <p><sup>4</sup> At kung may palatuntunan, huwag kang magsalita tungkol sa palabas, hindi iyon ang pagkakataon upang ipakita ang iyong galing. </p>
        <p><sup>5</sup> Parang rubi na nakatampok sa isang gintong singsing ang musika sa oras ng piging. </p>
        <p><sup>6</sup> Parang batong esmeralda sa isang singsing na ginto, ang masayang tugtugan sa pagtungga ng masarap na alak. </p>
        <p><sup>7</sup> Maaari ding magsalita ang kabataan kung kinakailangan, ngunit dalawang beses lamang at kung siya'y tinatanong. </p>
        <p><sup>8</sup> Sabihin ang ibig ipahayag sa maikling pangungusap lamang; ipakita mong ikaw ay maraming nalalaman ngunit hindi masalita. </p>
        <p><sup>9</sup> Huwag kang pangahas kung ang mga kasama mo'y nakakataas sa iyo, at huwag kang maingay kapag may ibang nagsasalita. </p>
        <p><sup>10</sup> Katulad ng kidlat na nauuna sa kulog, ang kagandahang-asal ng isang tao ay nababalita na bago pa siya makilala. </p>
        <p><sup>11</sup> Sa oras nang uwian, mamaalam ka na agad, at huwag ka nang magtatagal pa sa iyong pag-alis. Tumuloy ka na agad sa iyong tahanan. </p>
        <p><sup>12</sup> Doon ka maaaring maglibang ayon sa gusto mo, huwag ka lang magkasala sa pagmamayabang. </p>
        <p><sup>13</sup> Higit sa lahat, magpasalamat ka sa dakilang Lumikha, na nagkaloob sa iyo ng kanyang mga pagpapala.  </p>
        <p><sup>14</sup> Ang may paggalang sa Panginoon ay napasusupil sa kanya, at ang gumigising nang maaga upang manalangin ay pinagpapala niya. </p>
        <p><sup>15</sup> Naliligayahang sumunod sa Kautusan ang nagsisikap makaunawa nito, ngunit ito'y nagiging balakid sa taong hipokrito. </p>
        <p><sup>16</sup> Nakapagpapasya nang wasto ang may paggalang sa Panginoon, at ang mabubuti nilang gawa ay nagliliwanag na parang ilaw. </p>
        <p><sup>17</sup> Ang makasalana'y di tumatanggap ng pangaral, at binibigyan ng dahilan ang anumang naisin niya. </p>
        <p><sup>18</sup> Laging nakikinig sa paalala ang taong matino, wala namang nakakapigil sa lapastangan at palalo. </p>
        <p><sup>19</sup> Huwag kang gagawa ng anuman na di muna pinag-isipang mabuti, at nang hindi mo pagsisihan sa bandang huli. </p>
        <p><sup>20</sup> Huwag kang lalakad sa mapanganib na daan, at ingatan mong huwag matalisod sa mabatong landas. </p>
        <p><sup>21</sup> Huwag kang masyadong magtitiwala sa daang maaliwalas, </p>
        <p><sup>22</sup> sa halip, tingnan mong mabuti ang iyong binabagtas. </p>
        <p><sup>23</sup> Anuman ang ginagawa mo'y lagi kang mag-iingat, iyon ang tunay na pagsunod sa mga kautusan. </p>
        <p><sup>24</sup> Ang naniniwala sa Kautusan ay sumusunod sa mga ipinag-uutos nito; ang nagtitiwala sa Panginoon ay hindi mapapasama.</p>


        <h2>Kabanata 33</h2>

        
        <p><sup>1</sup> Hindi mapapahamak kailanman ang may takot sa Panginoon; sa lahat ng pagsubok siya'y laging maliligtas. </p>
        <p><sup>2</sup> Ang taong marunong ay di napopoot sa Kautusan, ngunit ang tumutupad nito nang paimbabaw ay parang bangkang hinampas ng bagyo. </p>
        <p><sup>3</sup> Ang matalinong tao ay nananalig sa Kautusan; ang tiwala niya dito'y tulad sa tinig ng Panginoon. </p>
        <p><sup>4</sup> Ihanda mo ang iyong sasabihin kung nais mong ikaw ay pakinggan, isaayos mo muna ang iyong nalalaman bago ka tumugon. </p>
        <p><sup>5</sup> Parang gulong ng kariton ang isipan ng mangmang, parang paikut-ikot na ehe ang kanyang pangangatuwiran. </p>
        <p><sup>6</sup> Ang kaibigang mapanlibak ay parang kabayong haling, na kapag sinakyan ninuman ay humahalinghing.  </p>
        <p><sup>7</sup> Bakit may araw na itinuturing na higit kaysa iba, gayong iisa namang araw ang sumisikat sa buong isang taon? </p>
        <p><sup>8</sup> Sapagkat may mga araw na itinangi ang Panginoon, nang itatag niya ang mga panahon at mga kapistahan. </p>
        <p><sup>9</sup> May araw siyang pinagpala at pinabanal, at mayroon namang itinuring na pangkaraniwan. </p>
        <p><sup>10</sup> Lahat ng tao ay mula sa alabok; sa alabok hinugis si Adan. </p>
        <p><sup>11</sup> Ngunit sa di malirip na karunungan ng Panginoon, wala siyang ginawa na magkatulad; binigyan niya ang bawat isa ng kanyang tanging kalagayan. </p>
        <p><sup>12</sup> Mayroon siyang pinagpala at pinadakila, mayroon siyang hinirang at itinalagang maglingkod sa kanya; at mayroon namang sinumpa, pinahiya, at pinalayas sa kanilang kinalalagyan. </p>
        <p><sup>13</sup> Ang putik ay hinuhugisan ng magpapalayok ayon sa kanyang maibigan. Gayundin naman, ang tao ay binibigyan ng Diyos ng kani-kaniyang kalagayan, ayon sa kanyang minamarapat. </p>
        <p><sup>14</sup> Ang katapat ng masama ay ang mabuti, ang katapat ng kamatayan ay ang buhay, at ang katapat ng makasalanan ay ang taong maka-Diyos. </p>
        <p><sup>15</sup> Ganyan nagmula sa kamay ng Lumikha ang lahat ng bagay: magkakatambal, ang isang bagay ay kabaligtaran ng ikalawa. </p>
        <p><sup>16</sup> Ako ang kahuli-hulihang namitas ng ubas, wari'y namulot lamang ako pagkaraan ng mamimitas. Ngunit sa awa ng Panginoon, marami pa rin akong nakuha, at napuno ko pa rin ang aking mga pisaan, gaya ng mga naunang namitas. </p>
        <p><sup>17</sup> Alalahanin ninyong ito'y hindi ko ginawa para sa aking sarili lamang, kundi alang-alang sa lahat ng naghahangad matuto ng mabuting aral. </p>
        <p><sup>18</sup> Kaya makinig kayo, mga pinuno ng bayan, kayo, mga namamahala sa kapulungan, pag-isipan ninyo ito.  </p>
        <p><sup>19</sup> Habang ikaw ay nabubuhay pa dito sa daigdig, huwag mong ipagkatiwala ang buhay mo kaninuman, maging sa asawa, anak, o kaibigan. At huwag mo ring ipamigay na lahat ang iyong ari-arian. Baka ka magsisi at mapilitang magmakaawa sa ari-ariang iyong ibinigay. </p>
        <p><sup>20</sup> Habang ikaw ay may hininga, huwag mong ipailalim ang buhay mo sa iba. </p>
        <p><sup>21</sup> Mas mabuti na ang mga anak mo ang humingi sa iyo, kaysa ikaw ang magmakaawa sa kanila. </p>
        <p><sup>22</sup> Magsikap ka sa lahat mong kabuhayan, at huwag mong dudungisan ang iyong karangalan. </p>
        <p><sup>23</sup> At sa wakas ng iyong buhay, kapag ika'y naghihingalo na, saka mo ipamana ang lahat mong ari-arian.  </p>
        <p><sup>24</sup> Ang asno'y dapat bigyan ng kumpay, karga, at latigo; ang alipin nama'y dapat bigyan ng pagkain, disiplina at trabaho. </p>
        <p><sup>25</sup> Pagawain mo nang husto ang iyong alipin upang matahimik ang loob mo; kapag siya'y walang gawain, malamang na makaisip ng paglaya. </p>
        <p><sup>26</sup> Singkaw at pamatok ang pampasuko sa toro; parusa ng berdugo ang pansupil sa masamang alipin. </p>
        <p><sup>27</sup> Pamalagiin mo siyang abala sa gawain; sapagkat ang walang ginagawa ay nakakaisip ng masama. </p>
        <p><sup>28</sup> Pagtrabahuhin mo siya, doon siya nakatalaga, at kung hindi sumunod, tanikalaan mo siya. </p>
        <p><sup>29</sup> Ngunit huwag kang magmamalabis kaninuman, at huwag gagawa ng anumang labag sa katarungan. </p>
        <p><sup>30</sup> Kung mayroon kang alipin, mahalin mo siyang gaya ng iyong sarili, sapagkat pinaghirapan mo ang salaping ibinili sa kanya. </p>
        <p><sup>31</sup> Ituring mo siyang parang kapatid, sapagkat kailangan mo siya gaya ng iyong sarili. Kung maging malupit ka sa kanya at siya'y lumayas, saang panig ng daigdig mo siya hahanapin?</p>


        <h2>Kabanata 34</h2>

        
        <p><sup>1</sup> Mandaraya at walang ibubunga ang pag-asa ng hangal, labis siyang nagtitiwala sa mga pangarap. </p>
        <p><sup>2</sup> Parang nanghuhuli ng anino, o humahabol sa hangin, ang taong nag-aabala sa panaginip. </p>
        <p><sup>3</sup> Ang nakikita mo sa panaginip ay anino lamang ng katotohanan, gaya ng mukhang nakikita sa salamin. </p>
        <p><sup>4</sup> Kung hindi maaaring ang karumiha'y magbunga ng kalinisan, lalong hindi maaaring ang kasinungalinga'y magbunga ng katotohanan. </p>
        <p><sup>5</sup> Ang mga hula, pangitain at mga panaginip ay kahangalan. Sapagkat kung ano ang inaasam-asam ng isang tao ay siya namang inilalarawan ng kanyang guni-guni. </p>
        <p><sup>6</sup> Hindi dapat pahalagahan ninuman ang panaginip, liban na lamang kung iyon ay talagang pangitaing mula sa Kataas-taasang Diyos. </p>
        <p><sup>7</sup> Marami na ang nalinlang ng mga panaginip, at ang mga umasa dito ay napahamak. </p>
        <p><sup>8</sup> Hindi kailangan ang mga ito sa pagtupad ng Kautusan, sapat na ang Karunungang itinuturo ng mga tapat.  </p>
        <p><sup>9</sup> Maraming nalalaman ang taong nakapaglakbay, at makahulugan ang sinasabi ng isang may malawak na karanasan. </p>
        <p><sup>10</sup> Ang di pa nakaranas na maglakbay ay walang gaanong nalalaman, ngunit ang nakapaglakbay sa maraming lupain ay nakababatid ng maraming bagay. </p>
        <p><sup>11</sup> Marami akong nakita sa aking mga paglalakbay, at ang mga natutuhan ko roon ay di ko kayang isalaysay. </p>
        <p><sup>12</sup> Malimit akong nabingit sa kamatayan, ngunit nakaligtas ako dahil sa aking mga karanasan.  </p>
        <p><sup>13</sup> Matibay ang pag-asa ng mga may paggalang sa Panginoon, sapagkat ang pinananaligan nila'y may kapangyarihang magligtas sa kanila. </p>
        <p><sup>14</sup> Ang may paggalang sa Panginoon ay walang kinatatakutan, hindi siya magiging duwag sapagkat nananalig siya sa Panginoon. </p>
        <p><sup>15</sup> Mapapalad ang mga taong may paggalang sa Panginoon sapagkat alam nila kung kanino hihingi ng tulong. </p>
        <p><sup>16</sup> Ang paningin ng Panginoon ay nakatuon sa mga umiibig sa kanya, siya'y matibay na sanggalang at alalay. Siya ang umaalalay sa kanila nang di sila matisod o kaya'y bumagsak. </p>
        <p><sup>17</sup> Siya ang nagpapasigla sa kanilang kalooban, nagpapaningning sa kanilang mga mata, nagbibigay ng ganap na kalusugan, siya ang batis ng buhay at lahat ng pagpapala.  </p>
        <p><sup>18</sup> Isang paglait sa Diyos ang pag-aalay ng handog kung ito ay kinuha sa masamang paraan. Ang handog ng makasalanan ay di karapat-dapat. </p>
        <p><sup>19</sup> Hindi kinalulugdan ng kataas-taasan ang alay ng makasalanan, at ang pagpapatawad niya'y hindi nakukuha sa dami ng handog. </p>
        <p><sup>20</sup> Ang paghahandog sa Diyos ng ninakaw sa isang mahirap, ay parang pagpatay sa isang anak sa harap ng kanyang ama. </p>
        <p><sup>21</sup> Sa isang maralita ang kaunting pagkain ay pantawid-buhay, ang magkait nito'y maituturing na isang pagpatay. </p>
        <p><sup>22</sup> Kapag inalisan mo ng hanapbuhay ang isang tao, o kaya'y dinaya mo ang sahod ng isang kasama, para mo na rin silang kinitlan ng buhay. </p>
        <p><sup>23</sup> Kung ang ginagawa ng isa ay ginigiba naman ng iba, ano ang kanilang mapapala kundi pagpapakahirap. </p>
        <p><sup>24</sup> Kung ang isa ay dumadalangin at ang ikalawa naman ay nagmumura, sino sa kanila ang diringgin ng Panginoon? </p>
        <p><sup>25</sup> Maghugas man ang tao pagkatapos na humipo sa patay, kung pagkatapos ay hihipo muli, ano ang silbi ng kanyang paghuhugas? </p>
        <p><sup>26</sup> Gayundin naman, mag-ayuno ka man dahil sa kasalanan, ngunit paulit-ulit namang magbabalik sa pagkakasala anong mapapala mo sa iyong pagpapakagutom? Paanong pakikinggan ang iyong panalangin?</p>


        <h2>Kabanata 35</h2>

        
        <p><sup>1</sup> Para nang nag-alay ng maraming handog ang sumusunod sa Kautusan: sapagkat ang sumusunod sa mga utos ay para nang nag-alay ng mga handog na pangkapayapaan; </p>
        <p><sup>2</sup> Ang tumatanaw ng utang na loob ay para nang naghandog ng mainam na harina, at ang nagkakawanggawa ay para nang nag-alay ng handog ng pasasalamat. </p>
        <p><sup>3</sup> Umiwas ka sa masama at kalulugdan ka ng Panginoon, mag-ingat kang huwag makaapi at para ka nang nagbayad-puri para sa iyong sala. </p>
        <p><sup>4</sup> Huwag kang haharap sa Panginoon nang walang dalang anuman, </p>
        <p><sup>5</sup> sapagkat ang paghahandog na ito ay itinatagubilin ng Kautusan. </p>
        <p><sup>6</sup> Kapag ang taong matuwid ay nag-alay ng kanyang handog, ang bango ng taba na sinusunog sa dambana ay pumapailanlang hanggang sa luklukan ng Kataas-taasan. </p>
        <p><sup>7</sup> Kinalulugdan ng Panginoon ang handog sa kanya ng taong matuwid, ito'y isang alaala na hindi niya malilimutan. </p>
        <p><sup>8</sup> Parangalan mo ang Panginoon nang buong katapatan, at huwag mong panghinayangan ang mga unang bungang inihahandog mo sa kanya. </p>
        <p><sup>9</sup> Ialay mo ang iyong handog nang may ngiti sa mga labi, at magbigay ka ng ikasampung bahagi nang may galak sa puso. </p>
        <p><sup>10</sup> Maghandog ka sa Panginoon nang buong puso, maging bukas-palad ka sa kanya, gaya ng ginawa niya sa iyo. </p>
        <p><sup>11</sup> Ang Panginoon ay masagana kung gumanti, gagantihan ka niya nang makapitong beses. </p>
        <p><sup>12</sup> Huwag mong susuhulan ang Panginoon sapagkat di siya tumatanggap ng suhol, huwag kang aasa sa handog na galing sa masamang paraan.  Ang Panginoon ay Diyos ng katarungan, wala siyang itinatanging sinuman. </p>
        <p><sup>13</sup> Hindi siya kumikiling kaninuman laban sa mahirap, sa halip, agad niyang dinirinig ang naaapi. </p>
        <p><sup>14</sup> Lagi niyang dinirinig ang daing ng ulila, at ang pagsusumamo ng biyudang nagsasaysay ng nangyari sa kanya. </p>
        <p><sup>15</sup> Ang luhang dumadaloy sa pisngi ng balo ay sumisigaw laban sa taong naging dahilan ng kanyang pagluha. </p>
        <p><sup>16</sup> Kinalulugdan ng Diyos ang naglilingkod sa kanya nang buong puso, ang panalangin nito'y agad nakakaabot sa langit. </p>
        <p><sup>17</sup> Ang dalangin ng mapagpakumbaba ay tumatagos sa mga ulap at hindi tumitigil hanggang di umaabot sa Panginoon; hindi humihinto hanggang di pinapansin ng Kataas-taasan, at iginagawad ang katarungan para sa mga taong nasa katuwiran. </p>
        <p><sup>18</sup> Hindi na magtatagal at kikilos ang Panginoon, hindi niya ipagpapabukas pa ang pagpaparusa sa masasama. Babaliin niya ang likod ng malulupit, paghihigantihan niya ang mga bansa. Lilipulin niya ang mga palalo, dudurugin niya ang kapangyarihan ng mga makasalanan. </p>
        <p><sup>19</sup> Gagantihan niya ang bawat isa ayon sa nararapat sa kanya, at hahatulan ang kanilang gawa ayon sa kanilang nasa. Igagawad niya ang katarungan sa kanyang bayan, at sila'y magsasaya sa lilim ng kanyang habag. </p>
        <p><sup>20</sup> Sa panahon ng kagipitan, kinasasabikan ang kanyang habag parang patak ng ulan sa matinding tag-araw.</p>


        <h2>Kabanata 36</h2>

        
        <p><sup>1-2</sup> Mahabag ka sa amin, Panginoon, Diyos ng sanlibutan, lingapin mo kami, at gawin mong igalang ka ng lahat ng bansa. </p>
        <p><sup>3</sup> Kumilos ka laban sa mga bansang hindi kumikilala sa iyo, ipakita mo sa kanila ang iyong kapangyarihan. </p>
        <p><sup>4</sup> Ginamit mo kami upang makita nila ang iyong kabanalan, gamitin mo naman sila nang makita namin ang iyong kapangyarihan. </p>
        <p><sup>5</sup> Sa gayon, makikilala nila, tulad ng pagkakilala namin, na walang ibang Diyos maliban sa iyo, Panginoon. </p>
        <p><sup>6</sup> Magpakita ka ng mga bagong himala, gumawa ka muli ng mga kamangha-manghang bagay; ipakita mo ang lakas ng iyong kapangyarihan. </p>
        <p><sup>7</sup> Pag-alabin mo sa kanila ang iyong galit, ibuhos mo sa kanila ang iyong poot, puksain mo ang aming mga kaaway, durugin mo silang lahat. </p>
        <p><sup>8</sup> Alalahanin mo ang iyong pangako; ipatupad mo iyon sa madaling panahon, upang isalaysay ng mga tao ang iyong mga kahanga-hangang gawa. </p>
        <p><sup>9</sup> Tupukin mo sa ningas ng iyong galit ang mga tumatakas, lipulin mong lahat ang mga nagmalupit sa iyong bayan. </p>
        <p><sup>10</sup> Durugin mo ang ulo ng mga prinsipeng naghihimagsik sa iyo, at nagsasabing, “Walang ibang maghahari kundi kami lamang.” </p>
        <p><sup>11</sup> Tipunin mong lahat ang mga lipi ni Jacob, at ibalik mo sila sa lupaing ipinamana mo sa kanila noong una. </p>
        <p><sup>12</sup> Kaawaan mo, Panginoon, ang bayang itinuturing na bayan mo, ang Israel na inari mong anak na panganay. </p>
        <p><sup>13</sup> Kahabagan mo ang iyong banal na lunsod, ang Jerusalem na pinili mong tirahan. </p>
        <p><sup>14</sup> Punuin mo ang Zion ng mga awit ng pagpupuri sa iyo, punuin mo ng iyong kaluwalhatian ang iyong banal na Templo. </p>
        <p><sup>15</sup> Kilalanin mo ang iyong mga unang nilikha, tuparin mo ang mga pahayag na ginawa mo sa pamamagitan ng iyong kapangyarihan. </p>
        <p><sup>16</sup> Pagpalain mo na ang mga umaasa sa iyo, patunayan mo, Panginoon, na mapagkakatiwalaan ang iyong mga propeta. </p>
        <p><sup>17</sup> Ipagkaloob mo na ang idinadalangin ng iyong mga lingkod, nawa'y manaog na sa bayan mo ang pagpapala ni Aaron. Sa gayo'y malalaman ng lahat ng tao sa sanlibutan na ikaw nga ang Panginoon, ang Diyos na walang hanggan.  </p>
        <p><sup>18</sup> Lahat ng uri ng pagkain ay maaaring kainin, ngunit may pagkaing mas masarap kaysa iba. </p>
        <p><sup>19</sup> Kung paanong nalalasap ng dila ang lasa ng pagkain; nahahalata naman ng matalino ang kasinungalingan. </p>
        <p><sup>20</sup> Nagdudulot ng dalamhati ang may masamang isipan, ngunit iyon ay mapapanumbalik ng may karanasan. </p>
        <p><sup>21</sup> Kailangang tanggapin ng babae ang sinumang lalaking itakda sa kanya, ngunit ang lalaki ay dapat mamili ng magiging asawa. </p>
        <p><sup>22</sup> Ikinaliligaya ng lalaki ang alindog ng babae; at liban dito'y wala nang ibang tanawing higit na kawili-wili sa paningin ng lalaki. </p>
        <p><sup>23</sup> Ngunit kung ang babae ay mabait pa at magiliw mangusap, pinakamapalad na sa lahat ng lalaki ang kanyang asawa. </p>
        <p><sup>24</sup> Para sa isang lalaki, ang asawa ay pinakamabuting kayamanan, isang kaagapay na makakatugon sa kanyang mga pangangailangan at isang haligi na masasandigan. </p>
        <p><sup>25</sup> Laging napapasok ng maninira ang halamanang walang bakod; gayundin naman ang lalaking walang asawa, palaging palabuy-laboy, buhay ay malungkot. </p>
        <p><sup>26</sup> Hindi dapat pagtiwalaan ang mabangis na tulisang nananalakay sa bayan-bayan, subalit lalong higit na di dapat pagtiwalaan ang lalaking walang sariling tahanan, na nakikitulog na lamang kahit saan abutin ng gabi.</p>


        <h2>Kabanata 37</h2>

        
        <p><sup>1</sup> “Magkaibigan tayo,” sabi ng alinmang kaibigan, ngunit may mga kaibigang sa pangalan lamang. </p>
        <p><sup>2</sup> Mapait pa kaysa kamatayan ang kalungkutang daranasin kung ang pinakamatalik mong kaibigan ay maging kaaway. </p>
        <p><sup>3</sup> O isipang masama, paano kang nakapasok sa daigdig upang ang lupa'y punuin ng panlilinlang? </p>
        <p><sup>4</sup> May kaibigang malapit lamang sa iyo habang ikaw ay sagana, ngunit iiwan ka niya sa panahon ng kagipitan. </p>
        <p><sup>5</sup> Ang tapat na kaibiga'y handang makipaglaban para sa iyo at magsisilbing kalasag mo laban sa kaaway. </p>
        <p><sup>6</sup> Huwag mong kalilimutan ang kaibigang nakipaglaban para sa iyo, huwag mo siyang itatakwil kapag ikaw ay sumagana.  </p>
        <p><sup>7</sup> Lahat ng tagapayo'y may kanya-kanyang ipapayo, ngunit mayroong nagpapayo para sa sariling kapakinabangan. </p>
        <p><sup>8</sup> Mag-iingat ka kapag may nagpapayo sa iyo, tingnan mo muna kung ano ang papakinabangin niya. Sapagkat kung ang payo niya ay makakabuti sa kanya, baka ikaw ay kinakasangkapan lamang niya. </p>
        <p><sup>9</sup> Marahil sasabihin niya: “Mahusay! Tamang-tama ang ginawa mo.” At pagkatapos ay malugod na lamang niyang panonoorin ang mangyayari sa iyo. </p>
        <p><sup>10</sup> Huwag kang hihingi ng payo sa taong walang tiwala sa iyo, at huwag ka namang magbibigay ng payo sa mga naiinggit sa iyo. </p>
        <p><sup>11</sup> Huwag kang magtatanong sa isang babae tungkol sa kanyang karibal, sa isang duwag tungkol sa digmaan, sa mangangalakal tungkol sa halaga ng bilihin, sa mamimili tungkol sa iyong ipinagbibili, sa kuripot tungkol sa pagtanaw ng utang na loob, sa malupit tungkol sa paglingap sa kapwa, sa taong tamad tungkol sa anumang uri ng gawa, sa isang pansamantalang manggagawa tungkol sa pagtatapos ng isang gawain, o sa isang aliping tamad tungkol sa isang malaking gawain; huwag kang hihingi ng payo sa sinuman sa mga ito. </p>
        <p><sup>12</sup> Sa halip, lumapit ka sa taong may takot sa Diyos, sa taong kilala mong masunurin sa Kautusan. Magtanong ka sa isang katulad mo ang kaisipan, na maaawa sa iyo kung ikaw ay magkamali. </p>
        <p><sup>13</sup> At sa wakas, pakinggan mo ang itinitibok ng iyong puso, sapagkat wala kang dapat pagtiwalaan nang higit sa riyan. </p>
        <p><sup>14</sup> Kalimitan, higit ang masasabi ng sariling kaisipan, kaysa pitong bantay na nasa isang mataas na tore. </p>
        <p><sup>15</sup> Higit sa lahat, dumalangin ka sa Kataas-taasan, upang akayin ka niya sa katotohanan sa lahat mong gagawin.  </p>
        <p><sup>16</sup> Lahat ng panukala'y kailangang pag-usapan muna, at anumang gawai'y kailangan munang isipin. </p>
        <p><sup>17</sup> Sa isipan binabalangkas ang lahat ng panukala ng tao, at ang mga ito'y sa apat nauuwi: </p>
        <p><sup>18</sup> sa mabuti o sa masama, sa buhay o sa kamatayan, subalit ang lahat ng ito'y dila ang naghahayag. </p>
        <p><sup>19</sup> Mayroong tao na sa karununga'y nakakapagturo sa iba, ngunit hangal naman sa sariling kapakanan; </p>
        <p><sup>20</sup> Mayroon namang napakagaling magsalita, ngunit sa halip na makaakit, marami ang nasusuya, kaya't sa wakas ay kinakapos pa sa ikabubuhay. </p>
        <p><sup>21</sup> Ganyan ang mangyayari sa taong walang pakisama, na di pinagkalooban ng Panginoon ng kaalaman sa pakikitungo sa kapwa. </p>
        <p><sup>22</sup> Kapag ang isang tao'y magandang magpalakad ng sariling kapakanan, ang kanyang katalinuha'y nakikita sa kanyang pananalita. </p>
        <p><sup>23</sup> Kung ang karunungan ng isang tao'y pinakikinabangan ng bayan, ang kanyang katalinuha'y dapat pagtiwalaan. </p>
        <p><sup>24</sup> Ang tunay na marunong ay pupurihin ng karamihan, at siya'y ituturing na mapalad ng bawat makakita sa kanya. </p>
        <p><sup>25</sup> Ang buhay ng isang tao ay maikli lamang, ngunit hindi mabibilang ang mga araw ng bansang Israel. </p>
        <p><sup>26</sup> Ang tunay na marunong ay pinagtitiwalaan ng kanyang bayan, at mananatili kailanman ang kanyang pangalan.  </p>
        <p><sup>27</sup> Anak ko, sa buong buhay mo'y lagi mong aalagaan ang iyong sarili, at huwag kang kakain ng anumang makakapinsala sa iyo. </p>
        <p><sup>28</sup> Sapagkat hindi lahat ng pagkain ay makakabuti sa lahat ng tao, at hindi rin nasasarapan ang lahat ng tao sa lahat ng pagkain. </p>
        <p><sup>29</sup> Huwag mong hangaring matikman ang lahat ng pagkain, at huwag kang magpakalabis sa anumang ihain sa iyo. </p>
        <p><sup>30</sup> Nagdudulot ng sakit ang pagkain nang labis, at ang katakawan ay nauuwi sa sakit ng tiyan. </p>
        <p><sup>31</sup> Marami na ang namatay sa katakawan, iwasan mo ito at hahaba ang iyong buhay.</p>


        <h2>Kabanata 38</h2>

        
        <p><sup>1</sup> Igalang mo ang manggagamot nang marapat sa kanyang katungkulan, sapagkat ang Panginoon din ang nagtakda ng tungkuling iyan. </p>
        <p><sup>2</sup> Ang karunungan ng manggagamot ay mula sa Kataas-taasang Diyos, at ginagantimpalaan siya pati ng mga hari. </p>
        <p><sup>3</sup> Dahil sa kanyang karunungan marangal siyang nakakaharap kaninuman, at iginagalang siya pati ng mga maykapangyarihan. </p>
        <p><sup>4</sup> Ang Panginoon ang nagpatubo ng mga halamang naigagamot, kaya't ang mga ito'y di kinaliligtaang gamitin ng matalinong tao. </p>
        <p><sup>5</sup> Hindi ba't minsan ang tubig na mapait ay naging tubig na inumin sa pamamagitan ng isang pirasong kahoy upang makilala ang kapangyarihan ng Panginoon? </p>
        <p><sup>6</sup> May mga taong pinagkalooban ng tanging karunungan, upang magamit nila ang mga kahanga-hangang bagay na nilikha ng Diyos. Sa gayo'y papupurihan siya ng lahat ng tao. </p>
        <p><sup>7-8</sup> Sa mga bagay na iyan kinukuha ng parmaseutiko ang mga gamot, na ginagamit ng manggagamot sa pagpapagaling ng sakit at pagpapanauli ng kalusugan. Anupa't hindi natitigil ang paggawa ng Panginoon, na siyang nangangalaga sa kalusugan ng tao sa buong daigdig. </p>
        <p><sup>9</sup> Anak, kapag nagkasakit ka, huwag mo itong ikabalisa, dumalangin ka sa Panginoon at pagagalingin ka niya. </p>
        <p><sup>10</sup> Pagsisihan mo ang iyong mga kamalian at magbagong-buhay ka; linisin mo ang iyong puso sa lahat ng bahid ng kasalanan. </p>
        <p><sup>11</sup> Mag-alay ka ng insenso at ng handog na pagkain, at buhusan mo ng langis ang iyong handog sa abot ng iyong makakaya. </p>
        <p><sup>12</sup> Pagkatapos, magpatawag ka ng manggagamot—ang Panginoon din ang maylikha sa tungkuling iyan— at huwag mo siyang paaalisin, pagkat kailangan mo siya. </p>
        <p><sup>13</sup> May mga pagkakataong sa kamay niya masasalalay ang buhay mo. </p>
        <p><sup>14</sup> Dadalangin din siya sa Panginoon na siya'y patnubayan upang mapawi ang sakit, mapagaling ang iyong karamdaman at mailigtas ang iyong buhay. </p>
        <p><sup>15</sup> Magkakasala laban sa Panginoon ang isang tao, kung hindi siya susunod sa kanyang manggagamot.  </p>
        <p><sup>16</sup> Tangisan mo ang isang tao kapag siya'y namatay, umiyak ka nang malakas at ipakita mo ang iyong pamimighati. Bihisan mo siya ayon sa kanyang kalagayan, at dumalo ka sa kanyang libing. </p>
        <p><sup>17</sup> Ipagluksa mo nang marapat ang kanyang pagpanaw sa pamamagitan ng pagluha at panaghoy. Gawin mo ito sa loob ng isa o dalawang araw, nang walang masabi ang sinuman. Pagkatapos, aliwin mo na ang iyong sarili. </p>
        <p><sup>18</sup> Sapagkat ang panlulumo ay nakapagpapahina ng katawan, at ang labis na pagdadalamhati ay maaaring ikamatay. </p>
        <p><sup>19</sup> Pagdadalamhati ang laging kasunod ng pagpanaw ng isang mahal sa buhay, ngunit hindi tamang itulak ka niyon sa karukhaan. </p>
        <p><sup>20</sup> Kaya, huwag kang padadala sa labis na pamimighati, iwaksi mo iyan at alalahanin mo ang iyong kinabukasan. </p>
        <p><sup>21</sup> Huwag mong kalilimutan na ang patay ay hindi na makakabalik; hindi na rin siya matutulungan ng iyong pagluha, at sa halip ikaw ay maaari pang mapinsala. </p>
        <p><sup>22</sup> Alalahanin mo na ang nangyari sa kanya'y mangyayari din sa iyo: “Kahapon ay ako, ngayon naman ay ikaw.” </p>
        <p><sup>23</sup> Pagkatapos na ang isang tao'y mamayapa, tigilan mo na ang pag-aalala sa kanya. Huwag ka nang magpakabalisa, matapos malagot ang kanyang hininga.  </p>
        <p><sup>24</sup> Ang karunungan ng dalubhasa ay nakabatay sa pagkakataon, kailangang maibsan siya ng mga ibang gawain. </p>
        <p><sup>25</sup> Paano dudunong ang pobreng magsasaka na walang inaatupag kundi ang kanyang trabaho? Akay ang pang-araro sa maghapong singkad, at walang ibig pag-usapan kundi ang kanyang mga hayop. </p>
        <p><sup>26</sup> Ang tanging iniisip niya'y mapatuwid ang mga tudling at pagdating ng hapon ay kumpayan ang mga baka. </p>
        <p><sup>27</sup> Ganito rin ang kapalaran ng dalubhasang mag-uukit na patuloy ang trabaho sa gabi at araw. Nag-uukit siya at gumagawa ng mga pantatak, palaging ang iniisip ay makalikha ng bagong dibuho. Sa buong maghapon ay hinuhugisan niya ito at makatapos lamang, pati sa gabi ay nagtatrabaho. </p>
        <p><sup>28</sup> Ganito rin ang panday na nakaupo sa harap ng palihan, at nag-iisip kung anong gagawin sa isang pirasong bakal. Balat niya'y halos maluto sa lagablab ng apoy, ngunit tuloy pa rin ng pagtatrabaho sa harap ng pugon. Halos siya'y mabingi na sa taginting ng martilyo, at ang mata'y walang alis sa bakal na minamaso, at sa hangad na matapos ang gawaing sinimulan, madilim na'y tuloy pa rin sa kanyang pagpapanday. </p>
        <p><sup>29</sup> Ito rin ang nangyayari sa manggagawa ng palayok, na maghapong nakaupo sa harap ng gawaan; pinaaandar ng kanyang paa ang umiikot na gulong, at ang buong pag-iisip niya'y nasa kanyang ginagawa, kung gaano karami ang kanyang matatapos. </p>
        <p><sup>30</sup> Nilulusak ng kanyang paa ang putik na tinubigan, at ito'y hinuhugisan ng kanyang mga kamay. Maingat niyang pinakikintab ang bawat hinugisan, at naglalamay sa pagbabantay ng apoy sa pugon. </p>
        <p><sup>31</sup> Ang lahat ng mga ito ay mahuhusay ang kamay, bawat isa'y dalubhasa sa kanyang nalalaman. </p>
        <p><sup>32</sup> Kung wala sila'y hindi mabubuhay ang isang lunsod, sapagkat walang maninirahan doon o manunuluyang manlalakbay. </p>
        <p><sup>33</sup> Subalit hindi sila kinakailangan sa kapulungan ng bayan, at hindi rin sila pinahahawak ng matataas na katungkulan. Hindi sila inilalagay na hukom, sapagkat wala silang kaalaman tungkol sa batas. Hindi rin sila nakikilala sa kanilang karunungan o katalinuhan, at di sila marunong kumatha ng mga salawikain. </p>
        <p><sup>34</sup> Subalit sila ang nagpapaginhawa sa buhay natin dito sa daigdig, at sa paggawa nila araw-araw, para na silang nananalangin.</p>


        <h2>Kabanata 39</h2>

        
        <p><sup>1</sup> Kakaiba naman ang taong nagpapakadalubhasa sa Kautusan ng Kataas-taasang Diyos. Sinasaliksik niya ang karunungan ng mga nakalipas na panahon, at pinag-aaralan ang mga pahayag ng mga propeta. </p>
        <p><sup>2</sup> Isinasaulo niya ang mga aral ng mga bantog na lalaki, at ipinaliliwanag niya ang malalalim na talinghaga. </p>
        <p><sup>3</sup> Sinasaliksik niya ang natatagong kahulugan ng mga salawikain, at alam niya ang kasagutan sa mga talinghaga. </p>
        <p><sup>4</sup> Naglilingkod siya sa mga namumuno sa bansa, at nakikisalamuha sa mga maharlika. Naglalakbay siya sa iba't ibang lupain, upang pag-aralan ang kabutihan at ang kasamaan ng mga tao. </p>
        <p><sup>5</sup> Dumadalangin siya sa Panginoon sa pagbubukang-liwayway, at buong pusong nananawagan sa Kataas-taasang Diyos. Nagsusumamo siya sa harapan ng Kataas-taasan, mataimtim na nagdarasal, at inihihingi ng tawad ang kanyang mga kasalanan. </p>
        <p><sup>6</sup> Kung mamarapatin ng dakilang Panginoon, mapupuspos ang taong ito ng kanyang pagkaunawa; kaya't mamumutawi sa kanyang mga labi ang magagandang aral at magpapasalamat siya at magpupuri sa Panginoon. </p>
        <p><sup>7</sup> Mauunawaan niya ang mga lihim ng Panginoon, maibabahagi ang kaalaman sa iba at makapagbibigay ng magagandang payo. </p>
        <p><sup>8</sup> Ipapahayag niya ang karunungang kanyang nakamtan, at ipagkakapuri niya ang mga Kautusan at tipan ng Panginoon. </p>
        <p><sup>9</sup> Pupurihin ng mga tao ang kanyang katalinuhan at hindi na ito makakalimutan kailanman. Mananatili siyang buháy sa alaala ng mga tao, at ang pangalan niya'y laging sasambitin ng mga susunod pang salinlahi. </p>
        <p><sup>10</sup> Mababantog siya sa mga bansa, at lagi siyang papupurihan ng sambayanan. </p>
        <p><sup>11</sup> Kung siya'y mabuhay nang matagal, mamumukod ang pangalan niya sa sanlibong mga pangalan. Ngunit kung siya'y bawian ng buhay, ang karangalan niya'y hindi na rin mapaparam.  </p>
        <p><sup>12</sup> Itutuloy ko ang paglalahad ng aking iniisip, na nag-uumapaw, tulad ng buwan sa kanyang kabilugan. </p>
        <p><sup>13</sup> Makinig kayo, mga anak na may loob sa Diyos, bumukadkad kayong gaya ng rosas sa tabi ng batisan. </p>
        <p><sup>14</sup> Humalimuyak kayong parang insenso, mamulaklak kayong gaya ng liryo at magsabog ng bango sa buong paligid. Umawit kayo ng papuri sa Panginoon, at ipagpasalamat ang kanyang mga ginawa. </p>
        <p><sup>15</sup> Ipagbunyi ninyo ang kadakilaan ng kanyang pangalan, at awitan siya ng papuri sa saliw ng mga alpa at mga kudyapi. </p>
        <p><sup>16</sup> Kahanga-hanga ang lahat ng ginawa ng Panginoon, at lahat ng ibig niya'y natutupad sa kanyang panahon. </p>
        <p><sup>17</sup> Hindi dapat sabihin: “Ano ito? Bakit gayon?” Ang lahat ng iyan ay sasagutin ng Diyos sa kanyang itinakdang panahon. Nagsalita lamang siya'y naipon ang tubig na wari'y ibinunton, at ang mga sisidla'y nilikha rin niya sa oras na iyon. </p>
        <p><sup>18</sup> Sa isang hudyat niya'y natutupad ang kanyang kalooban, at walang makakahadlang sa kanyang kapangyarihang magligtas. </p>
        <p><sup>19</sup> Minamasdan niya ang lahat ng ginagawa ng bawat tao; at walang nawawaglit sa kanyang paningin. </p>
        <p><sup>20</sup> Mula sa pasimula at magpasawalang-hanggan, lahat ay nakikita niya. At walang anumang maaari siyang ikamangha. </p>
        <p><sup>21</sup> Kaya't huwag mong sabihin: “Ano ito? Bakit gayon?” Sapagkat nilikha ang bawat isa na may sariling layunin. </p>
        <p><sup>22</sup> Ang pagpapala niya'y gaya ng pag-apaw ng Ilog Nilo, na dumidilig at nagpapataba sa tigang na lupain. </p>
        <p><sup>23</sup> Ngunit ang poot naman niya'y daragsa laban sa mga bansa, gaya nang tabunan niya ng asin ang isang luntiang kapatagan. </p>
        <p><sup>24</sup> Maginhawa ang landas niya para sa mga may paggalang sa kanya, ngunit maraming sagabal para sa mga makasalanan. </p>
        <p><sup>25</sup> Sa mula't mula pa'y marami na siyang kabutihang inilaan para sa mabubuti, at marami namang kasawian para sa masasamang tao. </p>
        <p><sup>26</sup> Ito ang mga pangunahing pangangailangan ng tao: tubig at apoy, bakal at asin, harina, gatas at pulot, alak, langis, at damit. </p>
        <p><sup>27</sup> Ang lahat ng ito'y mabuti para sa may paggalang sa Diyos, ngunit nagiging kapahamakan para sa masasama. </p>
        <p><sup>28</sup> May mga hanging nilikha niya para maging kasangkapan ng kanyang galit, at may lakas na bumuhat ng mga bundok. Sa takdang panaho'y ibubuhos nila ang kanilang bagsik at sa gayo'y pinalulubag ang galit ng Lumikha sa kanila. </p>
        <p><sup>29</sup> Ang apoy, ang pag-ulan ng yelo, ang gutom at ang salot ay nilalang din upang gamitin sa pagpaparusa. </p>
        <p><sup>30</sup> Ang mababangis na hayop, ang mga alakdan, ang mga ulupong, at ang tabak ng naghihiganti ay pawang panlipol sa mga masasama. </p>
        <p><sup>31</sup> Ang lahat ng ito'y malugod na tumutupad ng kanyang mga utos, at laging handang maglingkod sa kanya dito sa lupa. Pagdating ng kanilang oras ay di sumusuway kailanman. </p>
        <p><sup>32</sup> Kaya't sa simula pa'y ito na ang aking paninindigan, na isinulat ko matapos pag-isipan; </p>
        <p><sup>33</sup> Pawang mabuti ang lahat ng ginawa ng Panginoon, at nakakatugon sa bawat pangangailangan sa akmang panahon. </p>
        <p><sup>34</sup> Hindi maaaring sabihin ninuman: “Ito ay mas masama pa riyan!” Pagkat ang bawat isa'y may kanyang kabutihan pagdating ng tamang panahon. </p>
        <p><sup>35</sup> Kaya ngayon, umawit kayo nang buong sigla, at purihin ang pangalan ng Panginoon.</p>


        <h2>Kabanata 40</h2>

        
        <p><sup>1</sup> Maraming tiisin ang nakalaan sa sinumang tao, at mabigat na pamatok ang nakaatang sa bawat anak ni Adan, mula sa kanyang paglabas sa sinapupunan ng kanyang ina, hanggang sa siya'y magbalik sa kandungan ng lupa, na siyang ina ng lahat ng may buhay. </p>
        <p><sup>2</sup> Isip niya'y nililigalig ng mga agam-agam, puso niya'y puno ng pangamba, lagi na lamang siyang nagigimbal sa takot sa pagdating ng oras ng kamatayan. </p>
        <p><sup>3</sup> Mula sa nakaupo sa marangal na trono, hanggang sa nakalugmok sa alabok at abo, </p>
        <p><sup>4</sup> mula sa nakadamit ng kulay pula at may suot na korona hanggang sa mahirap na nakasuot ng damit-panluksa— </p>
        <p><sup>5</sup> Lahat ay nakadarama ng pagkapoot, pagkainggit, pagkalito at pagkabalisa, takot sa kamatayan, pagtatalo at paghihimagsik. Kahit sa kanyang pamamahinga pagsapit ng gabi, patuloy pa siyang ginugulo sa kanyang pagtulog. </p>
        <p><sup>6</sup> Halos kahihimlay pa lamang niya sa kanyang higaan ay pinahihirapan na naman siya ng masasamang panaginip. Sa kanyang pagtulog, inuusig siya ng mga nakakatakot na pangitain, wari niya'y isa siyang takas mula sa larangan ng digmaan, </p>
        <p><sup>7</sup> at pagdating niya sa isang ligtas na lugar ay saka siya nagigising. Nagugulat na lamang siya na ang lahat palang iyon ay isa lamang panaginip. </p>
        <p><sup>8-9</sup> Ang bawat may hininga, tao man o hayop ay mamamatay o mapapatay, sa pag-aaway o sa digmaan; lahat ay daranas ng mga sakuna, gutom, pagdaralita at salot— ngunit makapitong beses ang hirap na titiisin ng makasalanan. </p>
        <p><sup>10</sup> Dahil sa mga taong walang takot sa Diyos, lumitaw ang lahat ng iyan, at sila rin ang naging dahilan ng malaking baha. </p>
        <p><sup>11</sup> Lahat ng nagmula sa lupa ay sa lupa magbabalik, at ang lahat ng nagmula sa tubig ay sa dagat magbabalik.  </p>
        <p><sup>12</sup> Ang nagmula sa suhol at pang-aapi ay tuluyang mawawala, ngunit ang katapatan ay mananatili magpakailanman. </p>
        <p><sup>13</sup> Ang kayamanang nanggaling sa masamang paraan ay parang malakas na baha, malaki ang tubig at mabilis ang agos kapag kumukulog at umuulan. </p>
        <p><sup>14</sup> Sa lakas ng agos nadadala pati ang mga batong madaanan, ngunit ito'y matutuyo sa darating na araw. </p>
        <p><sup>15</sup> Ang lahi ng masasamang tao ay hindi darami, tulad ng halamang ang ugat ay nasa mabatong lupa; </p>
        <p><sup>16</sup> Katulad din nila'y damong tumubo sa pampang ng ilog, na unang natutuyo kaysa ibang damo. </p>
        <p><sup>17</sup> Ngunit ang kabutihan ay hindi maglalaho, at ang katarungan ay mananatili magpakailanman.  </p>
        <p><sup>18</sup> Mapalad ang nakakariwasa o may sariling hanapbuhay, ngunit higit na mapalad ang makahukay ng natatagong kayamanan. </p>
        <p><sup>19</sup> Makikilala ang pangalan ng may mga anak, o ang nakapagtayo ng isang bayan, ngunit lalong makikilala ang nakatagpo sa Karunungan. Makikilala ang may maraming bakahan at malawak na ubasan, ngunit mas mahalaga sa mga ito ang isang butihing asawa. </p>
        <p><sup>20</sup> Ang alak at tugtugan ay nakapagpapaligaya sa puso, ngunit mas mainam kaysa mga ito ang pag-ibig sa Karunungan. </p>
        <p><sup>21</sup> Ang tugtog ng plauta at alpa ay nakakawiling pakinggan, ngunit lalong nakakawili ang magandang tinig. </p>
        <p><sup>22</sup> Ang ganda't alindog ay nakalulugod pagmasdan, ngunit higit na kasiya-siya ang luntiang tanim sa kaparangan. </p>
        <p><sup>23</sup> Ang isang kaibigan, o ang isang kasama ay mabuting alalay, ngunit higit sa kanilang dalawa ang isang butihing maybahay. </p>
        <p><sup>24</sup> Mabuti ang may kapatid o kapanalig sa panahon ng kagipitan, ngunit higit sa maitutulong nila ang maitutulong ng pagkakawanggawa. </p>
        <p><sup>25</sup> Ang ginto at pilak ay nakakapagpatatag sa isang tao, ngunit lalong mahalaga kaysa mga iyan ang mabuting payo. </p>
        <p><sup>26</sup> Ang kayamanan at kapangyarihan ay nakakapagpalakas ng loob, ngunit mas mainam sa mga ito ang paggalang sa Panginoon. Ang may paggalang sa Panginoon ay hindi kinukulang sa anuman, kaya't hindi siya mangangailangan ng anumang tulong. </p>
        <p><sup>27</sup> Ang paggalang sa Panginoon ay parang isang halamanang hitik ng mga pagpapala, at ang karangalang dulot niya sa isang tao ay higit sa alinmang parangal.  </p>
        <p><sup>28</sup> Anak, pakaingatan mong huwag kang maging pulubi, sapagkat mabuti pa ang mamatay kaysa magpalimos. </p>
        <p><sup>29</sup> Kapag ang inaasahan ng isang tao ay ang pagkaing galing sa iba, hindi siya maituturing na buháy kahit siya'y may hininga. Nakakadungis sa dangal ninuman ang pagkaing pinagpalimusan, kaya't ito'y pinakaiiwasan ng taong may pinag-aralan. </p>
        <p><sup>30</sup> Sa bibig ng walang kahihiyan ay parang masarap ang magpalimos, ngunit sa kanyang kalooba'y para siyang inaapuyan.</p>


        <h2>Kabanata 41</h2>

        
        <p><sup>1</sup> O kamatayan, anong pait ng iyong alaala sa taong payapang nagpapasasa sa kanyang kayamanan. Sa taong walang alalahanin at masagana sa lahat ng bagay, sa taong malusog at maaari pang magpasasa sa masarap na pagkain. </p>
        <p><sup>2</sup> Ngunit anong laking kaaliwan ang idinulot mo sa iyong pagdating sa taong nagdaralita at tinakasan na ng lakas, sa taong iginupo na ng katandaan at mga alalahanin, sa taong hindi na makakita at wala nang pag-asa. </p>
        <p><sup>3</sup> Huwag kang matakot sa hatol ng kamatayan, alalahanin mong saklaw nito ang lahat: ang mga nauna sa iyo at ang mga darating pa. </p>
        <p><sup>4</sup> Ito ang itinalaga ng Panginoon sa lahat ng may buhay, at sino kang tututol sa kalooban ng Kataas-taasang Diyos? Mabuhay ka man nang sampu, sandaan o sanlibong taon, hindi na iyan mahalaga sa daigdig ng mga patay.  </p>
        <p><sup>5</sup> Ang mga anak ng makasalanan ay lahing kasuklam-suklam, lahing walang isip, na nawiwiling makisalamuha sa mga makasalanan. </p>
        <p><sup>6</sup> Ang kanilang mana ay mauubos nang tuluyan, at ang kanilang mga inapo ay hahamakin magpakailanman. </p>
        <p><sup>7</sup> Sisisihin ng kanyang mga anak ang isang makasalanang ama, sapagkat nagdaranas sila ng kahihiyan nang dahil sa kanya. </p>
        <p><sup>8</sup> Kawawa kayo, mga hindi natatakot sa Diyos, kayong lahat na tumalikod sa Kautusan ng Kataas-taasang Diyos. </p>
        <p><sup>9</sup> Kung kayo'y magkaanak, mapapahamak sila at walang maiiwan sa inyo kundi kapighatian. Ipagdiwang ang inyong pagbagsak; at pagkamatay ninyo, kayo'y susumpain. </p>
        <p><sup>10</sup> Ang nanggaling sa lupa'y sa lupa rin magbabalik; gayundin naman, ang hindi kumikilala sa Diyos ay sa kapahamakan naman masasadlak. </p>
        <p><sup>11</sup> Ang katawan ng tao ay pansamantala lamang, ngunit ang mabuting pangalan ay mananatili magpakailanman. </p>
        <p><sup>12</sup> Pangalagaan mong mabuti ang iyong pangalan, sapagkat iyan ang maiiwan mo kapag ikaw ay namatay; at ang halaga niya'y higit pa sa maraming kayamanan. </p>
        <p><sup>13</sup> Ang maginhawang buhay ay panandalian lamang, ngunit ang mabuting pangalan ay magpakailanman.  </p>
        <p><sup>14</sup> Mga anak, sundin ninyo ang aking aral at mananatili kayo sa kapayapaan. Ano ang papakinabangin ninyo sa kayamanang nakabaon o kaya'y sa karunungang nakatago? </p>
        <p><sup>15</sup> Mas mabuti pa ang nagkukubli ng kanyang kamangmangan kaysa nagtatago ng kanyang karunungan. </p>
        <p><sup>16</sup> Pahalagahan ninyo itong aking sasabihin mga bagay na may kinalaman sa pagkahiya; may pagkahiyang hindi nararapat at may pagkahiya ring hindi napapanahon. </p>
        <p><sup>17</sup> Mahiya kang gumawa ng kahalayan sa harapan ng iyong ama't ina, o magsabi ng kasinungalingan sa harap ng may kapangyarihan. </p>
        <p><sup>18</sup> Mahiya kang lumabag sa batas sa harapan ng hukom o pinuno ng bayan, o ng kalapastanganan sa Diyos sa kapulungan ng buong bayan. Mahiya kang magtaksil sa kasama o kaibigan, </p>
        <p><sup>19</sup> o magnakaw kaya sa iyong mga kapitbahay. Ikahiya mo ang di pagtupad sa kasunduan o sa sinumpaan, at ang magaspang na kilos sa harap ng pagkain. Ikahiya mo ang karamutan kapag ikaw ay hinihingan, </p>
        <p><sup>20</sup> o ang pagkalimot bumati sa mga bumabati sa iyo. Ikahiya mo ang pagtitig sa isang mahalay na babae, </p>
        <p><sup>21</sup> at ang di mo paglingap sa isang kamag-anak. Ikahiya mo ang pagkuha sa kaparte ng ibang tao, o ang panliligaw sa asawa ng iba. </p>
        <p><sup>22</sup> Ikahiya mo ang pagpatol sa iyong utusang babae, kaya't huwag kang lalapit kailanman sa higaan nito. Ikahiya mo ang panlalait sa iyong mga kaibigan, o ang panunumbat sa taong iyong tinulungan. </p>
        <p><sup>23</sup> Ikahiya mo ang pagkakalat ng mga narinig mong usapan, o ang pagsisiwalat ng lihim na ipinagkatiwala sa iyo. </p>
        <p><sup>24</sup> Sa gayon, magkakaroon ka ng wastong kahihiyan, at kalulugdan ka ng lahat ng tao.</p>


        <h2>Kabanata 42</h2>

        
        <p><sup>1</sup> Narito naman ang mga bagay na di mo dapat ikahiya, magkakasala ka kung matatakot ka sa sasabihin ng tao. </p>
        <p><sup>2</sup> Huwag mong ikahiya ang Kautusan ng Kataas-taasang Diyos at ang kanyang tipan, o ang maggawad ng katarungan, kahit sa masasamang tao. </p>
        <p><sup>3</sup> Huwag kang mahiyang makipagtuos ng gastos sa kasama sa paglalakbay, o kumuha ng kaparte mo sa mamanahing kayamanan. </p>
        <p><sup>4</sup> Huwag kang mahiyang gumamit ng tamang timbangan, o magpatakbo ng negosyo malaki o maliit man. </p>
        <p><sup>5</sup> Huwag kang mahiyang magpatubo sa pangangalakal, o sumaway at magtuwid sa iyong mga anak, o magpadugo ng likod ng aliping batugan. </p>
        <p><sup>6</sup> Huwag kang mahiyang gumamit ng kandado, kung ang asawa mo'y hindi mapagkakatiwalaan, o kung sa ari-arian mo'y maraming nakikialam. </p>
        <p><sup>7</sup> Huwag mong ikahiyang bilangin o timbangin ang ipinagkakatiwala mo sa iba, o isulat ang lahat ng salaping tinatanggap o ibinabayad. </p>
        <p><sup>8</sup> Huwag kang mahiyang magtuwid sa mangmang, o kaya'y sumaway sa matandang nakikisiping sa mga haliparot. Ang lahat ng iyan ay magagandang payo na kung susundin mo ay pupurihin ka ng lahat.  </p>
        <p><sup>9</sup> Ang anak na babae ay sakit ng ulo ng isang ama, bagaman ito'y hindi ipinahahalata sa kanya. Habang siya'y bata, iniisip ng ama na baka hindi magkaasawa ang anak niya, at kung magkaasawa ay baka kamuhian ng asawa. </p>
        <p><sup>10</sup> Kapag naging dalaga, baka masira ang puri at magkaanak sa pagka-dalaga. Kung magkaasawa naman, baka magtaksil sa asawa, o kaya'y hindi magkaanak. </p>
        <p><sup>11</sup> Kung siya'y matigas ang ulo, pakaingatan mong mabuti, upang huwag kang mapagtawanan ng iyong mga kaaway, o kaya'y mapag-usapan ng buong sambayanan, at sa gayo'y mapahiya ka sa harap ng karamihan. </p>
        <p><sup>12</sup> Huwag mong pababayaang ibilad niya ang kanyang kagandahan sa mga lalaki, o makipagtsismisan sa mga babaing may-asawa. </p>
        <p><sup>13</sup> Sapagkat tulad ng tangá na sa damit din nagmumula, ang kapahamakan ng isang babae ay sa babae na rin nanggagaling. </p>
        <p><sup>14</sup> Mabuti pa ang kasamaan ng isang lalaki kaysa kabutihan ng isang babae; maraming kahihiyan at kadustaan ang nagbubuhat sa babae.  </p>
        <p><sup>15</sup> Sasariwain ko naman sa alaala ang mga ginawa ng Panginoon, isasalaysay ko ngayon ang aking mga nakita. Ang lahat ng bagay ay nagmula sa kanyang salita kaya't ang sangnilikha ay sumusunod sa kanya. </p>
        <p><sup>16</sup> Tulad ng liwanag ng araw na laganap sa lahat ng lugar, ang kaluwalhatian ng Panginoon ay umaapaw sa bawat nilikha. </p>
        <p><sup>17</sup> Ngunit hindi kaya ninuman—kahit ng mga anghel ng Panginoon, na isalaysay na lahat ang kanyang mga kababalaghan. Kahit na ang mga ito ay binigyan niya ng kapangyarihang tumayo sa harap ng di mailarawang kaluwalhatian niya. </p>
        <p><sup>18</sup> Nasusukat niya ang walang hanggang kalaliman gayundin ang kaibuturan ng puso ng tao, natatalos niya ang kanilang mga lihim. Sapagkat ang lahat ay nalalaman niya at nababasa rin niya ang tanda ng mga panahon. </p>
        <p><sup>19</sup> Nasasabi niya ang nakalipas na at ang darating pa, at hayag sa kanya ang pinakatagong lihim. </p>
        <p><sup>20</sup> Walang kaisipang hindi niya nababatid, wala ni isang salita na sa kanya'y nalilingid. </p>
        <p><sup>21</sup> Ang lahat ng ginawa ng kanyang karunungan ay iniayos niya nang napakainam; mananatili siya magpakailanman. Hindi siya mababawasan at hindi rin madaragdagan, hindi niya kailangan ang payo ninuman. </p>
        <p><sup>22</sup> Lahat ng kanyang ginawa ay kahanga-hanga, pati ang pinakamaliit na tilamsik ng apoy. </p>
        <p><sup>23</sup> Ang lahat ng nilalang ay nabubuhay at nananatili. At bawat isa'y tumutugon sa bawat pangangailangan. </p>
        <p><sup>24</sup> Ang lahat ng nilalang ay magkakatambal, bawat isa ay mayroong katapat. Ngunit walang ginawa ang Panginoon na masasabing kulang. </p>
        <p><sup>25</sup> Ang kabutihan ng isa ay nakakapuno sa kabutihan ng iba. Sino ang magsasawa ng paghanga sa kanyang karilagan?</p>


        <h2>Kabanata 43</h2>

        
        <p><sup>1</sup> Kay inam pagmasdan nitong kalawakang walang bahid ulap, sadyang di maunawaan itong kalangitan sa ganda at dilag! </p>
        <p><sup>2</sup> Maningning na araw ay nagpapahayag sa kanyang paglitaw, na kahanga-hanga ang bawat nilikha ng Kataas-taasang Diyos. </p>
        <p><sup>3</sup> Sa matinding init na mula sa kanya'y walang makatagal, ang balat ng lupa'y kanyang tinitigang sa katanghalian. </p>
        <p><sup>4</sup> Ang apoy sa hurno upang paningasin ay dapat gatungan, ngunit itong araw ay tatlong ibayo ang init na taglay. Sa kanyang pagsikat parang nag-aapoy ang kabundukan, maningning na sinag mula sa kanya ay nakakasilaw. </p>
        <p><sup>5</sup> Dakila itong Panginoong lumikha sa araw, sa kanyang utos, nilalandas ang patutunguhan.  </p>
        <p><sup>6</sup> Ang Panginoon din ang lumalang sa buwan, na siyang panukat sa pagkakahati-hati ng panahon. </p>
        <p><sup>7</sup> Pananda sa pagdiriwang ng mga kapistahan, tanglaw na lumiliit at lumalaki batay sa kapanahunan. </p>
        <p><sup>8</sup> Sa kanyang pag-urong at pagsulong binibilang ang mga buwan, kahanga-hanga ang walang patid niyang pagbabago. Patnubay ng di mabilang na mga tanglaw, na nagliliwanag sa rurok ng kalangitan.  </p>
        <p><sup>9</sup> Kariktan ng langit ang mga bituin, palamuting nagniningning doon sa kaitaasan. </p>
        <p><sup>10</sup> Sa isang salita ng Diyos, lumilitaw sila sa pisngi ng langit, at walang pagod na nagbabantay sa buong magdamag.  </p>
        <p><sup>11</sup> Masdan ninyo ang bahaghari at purihin ang dito ay lumikha, kaakit-akit ang makulay niyang kagandahan. </p>
        <p><sup>12</sup> Arko na nakaguhit sa kalawakan ng langit, hinubog ng mga daliri ng Poong Maykapal.  </p>
        <p><sup>13</sup> Sa utos ng Panginoon umuulan ng yelo at nagmamadali ang nag-aapoy na kidlat upang tupdin ang kanyang hatol. </p>
        <p><sup>14</sup> Kapag binuksan niya ang kanyang imbakan, naglalabasan ang mga ulap na parang mga ibon. </p>
        <p><sup>15</sup> Sa kanya ring utos, namumuo ang tubig na kipkip ng ulap, at nagiging mga butil ng yelo na bumabagsak sa lupa. </p>
        <p><sup>16</sup> Sa pagdating niya'y nanginginig ang mga bundok at sa dagundong ng kanyang tinig nayayanig ang lupa. </p>
        <p><sup>17</sup> Kapag gusto niya'y agad umiihip ang hanging habagat, at humahagibis na dumarating ang buhawi at bagyo. Sa utos din niya'y dagling pumapatak ang yelo, tulad ng pagdapo ng mga ibon, at dumaragsa sa lupang parang makapal na balang. </p>
        <p><sup>18</sup> Nakakasilaw sa mata ang busilak niyang kaputian, at nakakapagtaka ang marahan niyang pagpatak. </p>
        <p><sup>19</sup> Pinatitigas niya ang hamog sa pamamagitan ng lamig at isinasabog sa lupa na parang pinong asin, at ito'y namumuo, tulad sa bulaklak na yelong kumikislap. </p>
        <p><sup>20</sup> Kapag pinaihip niya ang malamig na hangin mula sa hilaga, nagiging matigas na yelo ang ibabaw ng tubig. Anupa't ang lahat ng mga ilog at lawa, wari'y natatakpan ng baluting kristal. </p>
        <p><sup>21</sup> Ang mga kabundukang sinalanta ng tag-araw, at ang mga halamanang nalanta sa init, </p>
        <p><sup>22</sup> ay muli niyang pinananariwa pagpatak ng ulan; at ang init ay napapalitan ng hamog na nagbibigay-buhay. </p>
        <p><sup>23</sup> Siya rin, sa kanyang karunungan, ang nagpatahimik sa kalaliman ng dagat, at nagpalitaw ng mga pulo sa gitna ng tubig. </p>
        <p><sup>24</sup> Ang mga naglalakbay naman sa malawak na karagatan ang nagsasalaysay ng mga kagulat-gulat na panganib doon, tayo nama'y mamamangha sa pakikinig. </p>
        <p><sup>25</sup> May nakikita sila roon na mga kamangha-manghang nilalang, naglalakihang hayop-dagat at lahat ng nilikhang naninirahan sa tubig. </p>
        <p><sup>26</sup> Sa kapangyarihan niya, nagagawa niya ang bawat maibigan, at sa bisa ng kanyang salita ang lahat ay nagkakaisa. </p>
        <p><sup>27</sup> Hindi natin matatapos baybayin ang lahat niyang ginawa, kaya't wala na tayong masasabi pa kundi: “Ang Panginoon ang kabuuan ng lahat ng bagay.” </p>
        <p><sup>28</sup> Paano natin siya pupurihin nang sapat, yamang siya, ang Dakilang Diyos, ay higit sa lahat niyang nilalang? </p>
        <p><sup>29</sup> Siya ang maningning at dakilang Panginoon, kahanga-hanga ang kanyang kapangyarihan. </p>
        <p><sup>30</sup> Purihin ninyo siya nang buong makakaya, at ang lahat ng iyan ay kapos pa rin upang dakilain siya. Tipunin ninyo ang buo ninyong lakas at siya'y walang patid na papurihan, at ang lahat ay kapos pa rin sa kanyang kamahalan. </p>
        <p><sup>31</sup> Walang nakakita sa kanya upang siya'y mailarawan, walang makapagpaparangal sa kanya nang sapat. </p>
        <p><sup>32</sup> Gaano ang nalalaman natin tungkol sa kanya? Higit na marami ang mga hiwagang di natin nalalaman. </p>
        <p><sup>33</sup> Siya ang Panginoong may gawa sa lahat, siya ang nagkakaloob ng karunungan sa mga umiibig sa kanya.</p>


        <h2>Kabanata 44</h2>

        
        <p><sup>1</sup> Papurihan naman natin ngayon ang ating mga ninuno, ang mga lalaking tanyag noong kanilang kapanahunan. </p>
        <p><sup>2</sup> Sa pamamagitan nila'y ipinakilala ng Panginoon ang kanyang kadakilaan, at ipinakita ang kanyang kapangyarihan sa mula't mula pa. </p>
        <p><sup>3</sup> May mga namahala ng mga kaharian, may mga nabantog dahil sa kanilang kapangyarihan, ang iba nama'y naging mga dalubhasang tagapayo, at ang iba'y nagpahayag ng kalooban ng Diyos. </p>
        <p><sup>4</sup> Mayroong mga naging taga-akay ng buong bansa, mga pinunong umakda ng mabubuting batas, mga dalubhasang nagturo ng magagandang aral, at mga matatalinong lumikha ng malalalim na talinghaga. </p>
        <p><sup>5</sup> Mayroon namang gumawa ng mga awit at humabi ng mga tula. </p>
        <p><sup>6</sup> Ang iba nama'y naging mayaman at makapangyarihan, at namuhay ng tahimik sa kani-kanilang tahanan. </p>
        <p><sup>7</sup> Silang lahat ay iginalang habang sila'y nabubuhay, at kinilala ng madla noong kanilang kapanahunan. </p>
        <p><sup>8</sup> Mayroon sa kanilang nag-iwan ng matatag na pangalan, at patuloy pang pinapupurihan magpahanggang ngayon. </p>
        <p><sup>9</sup> Mayroon namang hindi na natatandaan ninuman, at lubusan nang naglaho ang kanilang pangalan. Para silang hindi isinilang sa daigdig na ito, at gayundin ang nangyari sa kanilang mga angkan. </p>
        <p><sup>10</sup> Narito ang talaan ng mga lalaking tunay na may takot sa Diyos, ang kanilang ginawa'y hindi pa nalilimutan. </p>
        <p><sup>11</sup> Patuloy na mamanahin ng kanilang mga salinlahi ang kanilang magandang pangalan, at ito ang kanilang magiging mahalagang kayamanan. </p>
        <p><sup>12</sup> Dahil sa kasunduan sa kanila ng Panginoon, nanatiling matatag ang kanilang angkan. At alang-alang pa rin sa kanila, ay magpapatuloy hanggang sa kanilang kaapu-apuhan. </p>
        <p><sup>13</sup> Hindi mapuputol ang kanilang lahi, at hindi maglalaho ang kanilang katanyagan. </p>
        <p><sup>14</sup> Matagal nang nalibing ang kanilang mga bangkay, subalit mananatili pa ring buháy ang kanilang alaala. </p>
        <p><sup>15</sup> Matatanyag sa mga bansa ang kanilang karunungan, at patuloy silang pararangalan ng buong sambayanan.  </p>
        <p><sup>16</sup> Namuhay si Enoc ayon sa kalooban ng Panginoon, at siya'y buháy na dinala ng Diyos sa langit, upang maging halimbawa ng pagsisisi sa susunod na mga salinlahi.  </p>
        <p><sup>17</sup> Si Noe ay natagpuang matuwid at tapat, kaya't naligtas siya sa galit ng Panginoon. At dahil sa kanya'y may natirang tao sa lupa, nang gunawin ang daigdig sa pamamagitan ng baha. </p>
        <p><sup>18</sup> Nakipagtipan sa kanya ang Panginoon, na hindi na niya lilipulin uli ang tao sa pamamagitan ng baha.  </p>
        <p><sup>19</sup> Si Abraham naman ang naging ama ng maraming bansa, at walang maipapantay sa kanyang karangalan. </p>
        <p><sup>20</sup> Sinunod niya ang utos ng Kataas-taasang Diyos, at nakipagtipan siya sa Panginoon. Dinala niya sa katawan ang tanda ng kanilang kasunduan, at natagpuang tapat sa oras ng pagsubok. </p>
        <p><sup>21</sup> Kaya't ipinangako sa kanya ng Panginoon na pagpapalain ang mga bansa sa pamamagitan ng kanyang lahi; ang mga salinlahi niya'y daraming parang alabok, at magniningning na parang mga bituin. Ibibigay niya sa kanila bilang pamana ang isang lupaing ang mga hangganan ay dagat, at mula sa ilog hanggang sa dulo ng daigdig.  </p>
        <p><sup>22</sup> Gayundin ang ipinangako niya kay Isaac, alang-alang kay Abraham, na pagpapalain sa pamamagitan niya ang sangkatauhan. </p>
        <p><sup>23</sup> Isinalin niya kay Jacob ang kanyang pakikipagkasundo, at pinagtibay ang ipinangakong pagpapala. Ibinigay niya rito ang lupaing kanyang ipinangako, at pinaghati-hati sa labindalawang lipi.</p>


        <h2>Kabanata 45</h2>

        
        <p><sup>1</sup> Mula sa lahi ni Jacob lumitaw si Moises, ulirang lalaking kinalugdan ng lahat. Minahal ng Diyos at ng mga tao, at nag-iwan ng isang banal na alaala. </p>
        <p><sup>2</sup> Ipinantay siya ng Diyos sa kanyang mga anghel, at binigyan ng kapangyarihang kinasindakan ng kanyang mga kaaway. </p>
        <p><sup>3</sup> Doon sa Egipto, sa isang salita niya'y dumating ang pagkawasak, at dinakila siya sa harapan ng mga hari. Ibinigay sa kanya ng Panginoon ang Kautusan para sa kanyang bayan, at pinakitaan siya ng kanyang kaluwalhatian. </p>
        <p><sup>4</sup> Pinili siya dahil sa kanyang katapatan at kababaang-loob, at ibinukod mula sa karamihan. </p>
        <p><sup>5</sup> Ipinarinig sa kanya ng Diyos ang kanyang tinig, at dinala siya sa maitim na ulap. Iniabot sa kanya ang Kautusan, ang batas na nagbibigay-buhay at pang-unawa. Upang ituro niya sa lahi ni Jacob ang kahulugan ng Kasunduan, at malaman ng buong Israel ang kanyang mga utos.  </p>
        <p><sup>6</sup> Pinili din ng Diyos si Aaron, ang kapatid ni Moises mula sa lipi ni Levi. </p>
        <p><sup>7</sup> Gumawa ang Diyos ng walang hanggang pakikipagtipan sa kanya, at ginawa siyang pari ng kanyang bayan. Binihisan siya ng mamahaling kasuotan, at ginayakan ng magagandang kagamitan. </p>
        <p><sup>8</sup> Pinagsuot siya ng maningning na damit, at binigyan ng mga tanda ng kapangyarihan: Salawal na hanggang binti, damit na mahaba, at efod. </p>
        <p><sup>9</sup> Nilagyan ng mga bunga ng granada ang laylayan ng kanyang baro, at sinalitan ng mga kampanilyang ginto na kumikililing habang siya'y lumalakad, upang marinig sa buong Templo ng Diyos at maalala ng Panginoon ang kanyang bayan. </p>
        <p><sup>10</sup> Pinagsuot siya ng Panginoon ng damit na sagrado na binurdahan ng ginto, asul at pula; binigyan din siya ng pektoral na tagapagpahayag ng kalooban ng Diyos, </p>
        <p><sup>11</sup> at ng kurdong pula na ginawa ng isang dalubhasa. Pinapagsuot pa siya ng batong hiyas na tinabas na parang pantatak, at ipinatong ng platero sa ginto, at inukitan ng mga pangalan ng labindalawang lipi ng Israel upang sila'y laging maalala ng Panginoon. </p>
        <p><sup>12</sup> Ang kanyang turbante ay nilagyan ng hiyas na ginto na may ganitong titik: “Nakatalaga sa Panginoon.” Palamuting marilag at napakaganda ng pagkagawa, hiyas na nakakawiling pagmasdan. </p>
        <p><sup>13</sup> Wala pang ibang nakapagsuot ng kasuotang gayon kaganda, at wala ring nakapagsuot niyon pagkamatay niya, siya, ang kanyang mga anak na lalaki, at ang kanyang mga salinlahi ang siya lamang nakapagsuot noon sa habang panahon. </p>
        <p><sup>14</sup> Mag-aalay sila ng handog na susunugin umaga't hapon, magpakailanman. </p>
        <p><sup>15</sup> Itinalaga siya ni Moises at pinahiran ng langis na sagrado. At sa pamamagitan nito'y nakipagtipan ang Diyos sa kanya, at sa kanyang mga anak magpakailanman. Maglilingkod sila sa Diyos bilang mga pari, magbabasbas sa bayan sa pangalan ng Panginoon. </p>
        <p><sup>16</sup> Hinirang si Aaron sa lahat ng mga tao upang maging tagapaghandog sa Panginoon ng mga handog na susunugin at insenso upang magsilbing tagapagpaalala sa Panginoon at upang patawarin sila sa kanilang mga kasalanan. </p>
        <p><sup>17</sup> Ipinagkatiwala sa kanya ng Diyos ang kanyang mga batas, at sa kanya pinaingatan ang nilalaman ng Kautusan upang ituro sa mga anak ni Jacob ang kanyang mga tuntunin, at ipaliwanag sa Israel ang kanyang mga utos. </p>
        <p><sup>18</sup> Minsan ay may mga nainggit sa kanya, at nag-aklas laban sa kanya doon sa ilang: sina Datan, Abiram at Korah at ang kanilang mga pangkat— galit silang lumapit sa kanya. </p>
        <p><sup>19</sup> Nakita ng Panginoon ang ginawa nila, at sa galit niya'y nilipol silang lahat. Sa pamamagitan ng isang kababalaghan ay tinupok sila ng naglalagablab na apoy. </p>
        <p><sup>20</sup> Dinagdagan pa ng Diyos ang parangal kay Aaron nang ito'y bigyan niya ng tanging pamana: inilaan niya sa mga pari ang pinakamainam na unang ani, upang sila'y magkaroon ng saganang ikabubuhay. </p>
        <p><sup>21</sup> Kaya't sila ang kumakain ng mga handog sa Panginoon. Ibinigay niya ito kay Aaron at sa kanyang mga anak. </p>
        <p><sup>22</sup> Ngunit hindi sila binigyan ng bahagi sa lupain, na ibinigay ng Panginoon sa kanyang bayan. Ang Panginoon ang mana ni Aaron, ang bahaging itinalaga sa kanya at sa kanyang lipi.  </p>
        <p><sup>23</sup> Si Finehas na anak ni Eleazar ang pangatlo sa karangalan. Dahil sa kanyang malasakit sa paggalang sa Panginoon, buong tatag niyang ipinagtanggol ito nang mag-aklas ang bayan, at sa gayo'y nailigtas ang buong Israel. </p>
        <p><sup>24</sup> Kaya't nakipagkasundo sa kanya ang Panginoon, ipinangako sa kanya ang pamamahala sa tahanan ng Diyos, at ipinagkaloob sa kanya at sa kanyang mga anak ang pagkapunong pari magpakailanman. </p>
        <p><sup>25</sup> Di tulad ng kanyang kasunduan kay David na anak ni Jesse, mula sa lipi ni Juda, na ang pagkahari ay mamanahin lamang ng anak sa ama, ang pagkapari ay mananatili magpakailanman sa mga anak at apo ni Aaron. </p>
        <p><sup>26</sup> Purihin ninyo ang Panginoon sapagkat siya'y mabuti; pinutungan niya kayo ng korona ng karangalan. Nawa'y bigyan kayo ng Panginoon ng sapat na karunungan, upang mamahala kayo sa bayan niya nang may katarungan, at sa gayo'y huwag mawala sa kanila ang kasaganaan at manatili ang kapamahalaan ninyo sa habang panahon.</p>


        <h2>Kabanata 46</h2>

        
        <p><sup>1</sup> Si Josue na anak ni Nun ay isang magiting na mandirigma, siya ang kahalili ni Moises sa pagkapropeta. Pinatunayan niya ang isinasaad ng kanyang pangalan— naging tagapagligtas siya ng mga hinirang ng Diyos. Nilupig niya ang mga bansang lumaban sa kanila, at sinakop ang lupaing ipinangako sa Israel. </p>
        <p><sup>2</sup> Kahanga-hanga siya nang kanyang hawakan ang tabak at iwasiwas iyon laban sa mga lunsod ng kaaway. </p>
        <p><sup>3</sup> Walang makatagal ng pakikipaglaban sa kanya sapagkat ipinaglalaban niya ang Panginoon. </p>
        <p><sup>4</sup> Hindi ba't pinigil niya ang takbo ng araw, kaya't ang maghapon ay naging kasing haba ng dalawang araw? </p>
        <p><sup>5</sup> Tumawag siya sa Kataas-taasang Diyos na Makapangyarihan, nang siya'y sinasalakay ng kaaway mula sa lahat ng panig. At bilang tugon sa kanyang dalangin, bumagsak sa kanyang kalaban ang isang napakalakas na ulan ng yelo. </p>
        <p><sup>6</sup> At nilipol ng Diyos ang bansang iyon, samantalang sila'y nagsisitakas pababa sa gulod ng Beth-horon; sa gayo'y nakilala ng mga bansa ang kapangyarihan ni Josue, at napatunayang siya'y kinukupkop ng Panginoon.  </p>
        <p><sup>7</sup> Si Josue ay laging masunurin sa Diyos na Makapangyarihan, tapat sa kanya mula pa noong panahon ni Moises. Sila ni Caleb na anak ni Jefune ang nanindigan laban sa paghihimagsik ng buong bayan. Pinigil nila ang mga ito sa pagkakasala, at pinatahimik sa kanilang mga reklamo. </p>
        <p><sup>8</sup> Kaya naman sila lamang dalawa ang natirang buháy sa 600,000 Israelita na umalis sa Egipto, at nakapasok sa lupaing ipinangako sa kanila— lupain na mayaman at sagana sa lahat ng bagay. </p>
        <p><sup>9</sup> Binigyan ng Panginoon si Caleb ng kapangyarihan, at ito'y tinaglay niya hanggang sa kanyang katandaan, kaya't nasakop pa niya ang mga lupain sa kaburulan. Magpahanggang ngayon naroon pa ang kanyang mga angkan. </p>
        <p><sup>10</sup> Sa gayon, nakita ng buong bayang Israel na mabuti ang ibinubunga ng pagiging tapat sa Panginoon.  </p>
        <p><sup>11</sup> Nariyan din ang mga hukom, bawat isa'y nabantog noong kanyang kapanahunan, mga lalaking may pusong laging tapat at di nagtaksil sa Panginoon kailanman. Purihin ang kanilang alaala! </p>
        <p><sup>12</sup> Nawa'y manariwa uli ang mga buto nila sa libingan, at muling mabuhay ang mararangal nilang pangalan sa pamamagitan ng kanilang mga supling.  </p>
        <p><sup>13</sup> Si Samuel ay kinalulugdan ng Panginoon. Bilang propeta ng Diyos, itinatag niya ang kaharian at siya ring humirang sa mga maghahari sa Israel. </p>
        <p><sup>14</sup> Pinamahalaan niya ang buong Israel ayon sa Kautusan ng Panginoon, at sa panahon ng kanyang pamumuno, itinaguyod ng Panginoon ang Israel. </p>
        <p><sup>15</sup> Sa pamamagitan ng kanyang katapatan ipinakita niyang siya'y isang tunay na propeta, at ang lahat ng ipinahayag niya'y napatunayang totoo. </p>
        <p><sup>16</sup> Nang siya'y paligiran ng mga kaaway, tumawag siya sa Panginoong Makapangyarihan sa Lahat; naghandog siya ng isang tupang hindi pa naiwawalay. </p>
        <p><sup>17</sup> Bilang tugon ng Panginoon, dumagundong ang kulog mula sa kalangitan. </p>
        <p><sup>18</sup> Nilipol ng Panginoon ang mga pinuno ng Tiro at ang lahat ng mga haring Filisteo. </p>
        <p><sup>19</sup> Bago sumapit ang panahon ng kanyang pagkamatay, sumumpa si Samuel sa harap ng Diyos at ng hari: “Hindi ako kumuha ng ari-arian ninuman, kahit isang pares ng sapatos man lamang.” At wala rin namang nagparatang sa kanya at walang nagpasinungaling sa kanyang sinabi. </p>
        <p><sup>20</sup> At kahit nang siya'y sumakabilang-buhay na, ipinahayag pa rin niya sa hari ang nalalapit nitong kamatayan; at kahit nga siya'y patay na, nangusap siya bilang propeta, upang pawiin ang kasamaan ng kanyang bayan.</p>


        <h2>Kabanata 47</h2>

        
        <p><sup>1</sup> Pagkatapos, lumitaw naman si Natan upang maging propeta sa panahon ni David.  </p>
        <p><sup>2</sup> Si David ay hinirang sa lahat ng kalalakihan sa Israel, parang taba na inihiwalay sa handog na pang-alay. </p>
        <p><sup>3</sup> Pinaglaruan lamang niya ang leon na wari'y batang kambing, at ang mga oso na wari'y maliliit na tupa. </p>
        <p><sup>4</sup> Binatilyo pa lamang siya nang patayin niya ang higante at sagipin sa kahihiyan ang bayang Israel. Pinabagsak niya ang palalong si Goliat, sa pamamagitan ng isang bato na ibinala niya sa kanyang tirador. </p>
        <p><sup>5</sup> Sapagkat nanawagan siya sa Kataas-taasang Diyos, pinag-ibayo nito ang lakas ng kanyang bisig, at napatay niya ang batikang mandirigma ng kaaway, upang igalang ng mga bansa ang kapangyarihan ng kanyang bayan. </p>
        <p><sup>6</sup> Kaya't tinawag siyang “ang nagwagi sa sampu-sampung libo,” at noong igawad sa kanya ang korona ng pagkahari, ipinagdiwang siya ng bayan sapagkat hinirang siya ng Panginoon. </p>
        <p><sup>7</sup> Nilipol niya ang mga kaaway na Filisteo winasak ang kanilang kapangyarihan, hanggang sa panahong ito. </p>
        <p><sup>8</sup> Nagpasalamat siya sa Diyos, sa lahat niyang nagawa; sa Kataas-taasan at Kabanal-banalan niya iniukol ang karangalan. Kumatha siya ng mga awit na nagmumula sa kaibuturan ng puso, upang ipakilala ang pag-ibig niya sa Maykapal. </p>
        <p><sup>9</sup> Naglagay siya ng mga mang-aawit at manunugtog, upang umawit sa harap ng dambana sa saliw ng mga alpa. </p>
        <p><sup>10</sup> Pinaringal niya ang pagdiriwang ng mga pista, at itinakda ang kanilang mga araw sa loob ng isang taon; kaya nga, umalingawngaw sa tahanan ng Panginoon ang papuri sa kanyang banal na pangalan, mula sa pagbubukang-liwayway hanggang sa paglubog ng araw. </p>
        <p><sup>11</sup> Pinatawad siya ng Panginoon sa kanyang mga kasalanan, at ibinigay sa kanya ang kapangyarihan magpakailanman. Iginawad sa kanya ang korona ng pagkahari at ipinangako sa kanyang angkan ang trono ng Israel.  </p>
        <p><sup>12</sup> Ang humalili sa kanya ay isang marunong na anak, na dahil sa kanya'y namuhay nang matiwasay. </p>
        <p><sup>13</sup> Naging mapayapa ang paghahari ni Solomon, sapagkat pinatahimik ng Diyos ang kanyang mga hangganan. Kaya't nakapagtayo siya ng isang marilag na Templo, na titirhan ng Diyos magpakailanman. </p>
        <p><sup>14</sup> Kay dunong mo, Solomon, nang ikaw ay bata pa! ang karunungan mo'y parang ilog na umaapaw. </p>
        <p><sup>15</sup> Ang kapangyarihan ng katalinuhan mo'y lumaganap sa buong daigdig at nakilala sa lahat ng dako ang iyong mga salawikain. </p>
        <p><sup>16</sup> Nabantog ang pangalan mo sa malalayong lupain, at minahal ka ng lahat dahil sa mapayapa mong paghahari. </p>
        <p><sup>17</sup> Hinangaan sa buong daigdig ang iyong mga salawikain, ang iyong mga awit, kawikaan at paliwanag. </p>
        <p><sup>18</sup> Sa ngalan ng Panginoong Diyos, na tinatawag ding Diyos ng Israel, nagtipon ka ng napakaraming ginto at pilak na para bang lata o tingga sa kasaganaan. </p>
        <p><sup>19</sup> Ngunit labis na nabuhos ang loob mo sa mga babae, at binayaan mong alipinin ka ng kanilang alindog. </p>
        <p><sup>20</sup> Sa gayon, dinungisan mo ang iyong karangalan at nabatikan ang pangalan ng iyong angkan. Dahil sa iyo, naparusahan ang iyong mga anak, at dinulutan ng kapighatian ang buong kaharian. </p>
        <p><sup>21</sup> Dahil sa iyo, nahati ang kaharian ng Israel; lumitaw ang Efraim, ang bahaging mapanghimagsik. </p>
        <p><sup>22</sup> Subalit walang katapusan ang pagkahabag ng Diyos at hindi siya sumisira sa kanyang pangako. Hindi niya lilipulin ang lahi ng kanyang hinirang at hindi niya wawakasan ang kanyang angkan. Kaya't pinanatili niya ang lahi ni Israel, nagtira siya ng supling sa angkan ni David.  </p>
        <p><sup>23</sup> Namatay si Solomon tulad ng kanyang mga ninuno, at si Rehoboam na anak niya ang humalili sa kanya. Ngunit ito'y isang hangal, kapos sa katalinuhan, at dahil sa kanyang palakad, nag-aklas ang bayan. Sa pamumuno ni Jeroboam na anak ni Nebat, nagkasala ang Israel at nagpakasama ang Efraim. </p>
        <p><sup>24-25</sup> Dumating sa sukdulan ang kanilang kasamaan, gumawa sila ng lahat ng uri ng kasalanan, hanggang sa bumagsak sa kanila ang parusa ng Diyos at itinapon sila sa ibang lupain.</p>


        <h2>Kabanata 48</h2>

        
        <p><sup>1</sup> Sumunod na lumitaw si Elias na parang apoy, parang sulong nagliliyab ang kanyang mga salita. </p>
        <p><sup>2</sup> Dahil sa alab ng kanyang galit sa kanilang kasamaan, pinadalhan niya sila ng taggutom, at marami sa kanila ang nangamatay. </p>
        <p><sup>3</sup> Sa pangalan ng Diyos, pinigil niya ang ulan, at tatlong ulit siyang nagpaulan ng apoy. </p>
        <p><sup>4</sup> Kagila-gilalas ang iyong mga kababalaghan, Elias! Sino ang makakatulad sa mga ginawa mo? </p>
        <p><sup>5</sup> Binuhay mong muli ang isang patay; inagaw mo siya sa kamatayan sa ngalan ng Kataas-taasang Diyos. </p>
        <p><sup>6</sup> Ibinagsak mo ang mga hari at pinukaw ang pagtulog ng mga maharlika, at pinapunta mo sila sa kanilang kamatayan. </p>
        <p><sup>7</sup> Ikaw ang nakarinig ng mga babala ng Diyos doon sa Bundok ng Sinai, at pangakong parusa para sa kanyang mga kaaway. </p>
        <p><sup>8</sup> Ikaw din ang nagtalaga sa mga haring pinili para maghiganti, at sa propetang hahalili sa iyo. </p>
        <p><sup>9</sup> Sa wakas, iniakyat ka sa langit ng isang ipu-ipo, lulan ng isang karwaheng hila ng mga kabayong nag-aapoy. </p>
        <p><sup>10</sup> Nasusulat na ikaw ay babalik sa takdang panahon, upang paglubagin ang galit ng Diyos bago sumapit ang takdang araw; para pagkasunduin ang mga magulang at mga anak, at muling tipunin ang mga lipi ng Israel. </p>
        <p><sup>11</sup> Mapapalad ang mga makakakita sa iyo at ang mga namatay na umiibig, sapagkat kami rin ay tiyak na mabubuhay.  </p>
        <p><sup>12</sup> Nang si Elias ay madala ng ipu-ipo, ang diwa niya'y minana ni Eliseo. Hindi siya natakot kailanman sa sinumang hari, at walang sinumang nakapagpasuko sa kanya. </p>
        <p><sup>13</sup> Walang gawaing hindi niya makayang gawin, at nang mamatay, pati bangkay niya'y nagpakita ng himala. </p>
        <p><sup>14</sup> Nang nabubuhay, gumawa siya ng maraming himala; kahit nang mamatay, kapangyarihan niya'y kahanga-hanga. </p>
        <p><sup>15</sup> Sa kabila nito, hindi pa rin nagbalik-loob ang bayan, ayaw nilang talikuran ang kanilang mga kasalanan, kaya't sila'y pinalayas sa kanilang bansa at pinapangalat sa buong daigdig. Naiwan ang isang maliit na bahagi—ang Juda, sa pamamahala ng sambahayan ni David. </p>
        <p><sup>16</sup> Ilan sa kanila'y naging kalugud-lugod sa Diyos, ngunit ang iba'y lalong nagpakasama.  </p>
        <p><sup>17</sup> Si Hezekias ang nagpatibay ng mga tanggulan ng lunsod, at naglagay ng deposito ng tubig sa loob ng lunsod; ipinabutas niya ang bato upang daanan ng tubig at nagpahukay siya ng malalaking tipunan ng tubig. </p>
        <p><sup>18</sup> Noong panahon niya sumalakay si Senaquerib. Sinugo nito ang kanyang kanang kamay mula sa Laquis at pinagbantaan ang Zion; sa kanyang kapalaluan, nilait pati ang Panginoon. </p>
        <p><sup>19</sup> Nasindak ang mga tao at nangatog sa matinding takot; namighati silang lahat na parang babaing manganganak. </p>
        <p><sup>20</sup> Kaya't nanawagan sila sa Kataas-taasang Diyos, itinaas ang mga kamay sa mataimtim na dalangin. Dininig ng Panginoon ang kanilang karaingan, at sila'y iniligtas sa pamamagitan ni Isaias. </p>
        <p><sup>21</sup> Hinampas ng Diyos ang hukbo ng Asiria, at sila'y pinuksa ng kanyang anghel sa pamamagitan ng salot. </p>
        <p><sup>22</sup> Sapagkat kinalugdan ng Panginoon si Hezekias, naging matatag siya sa pagsunod sa landas ni David na kanyang ninuno. Nakinig siya sa mga payo ni Isaias, dakilang propeta na karapat-dapat pagtiwalaan. </p>
        <p><sup>23</sup> Sa panahon niya, pinabalik niya ang araw, at pinahaba ang buhay ng mahal na hari. </p>
        <p><sup>24</sup> Sa bisa ng taglay niyang kapangyarihan, nakita niya ang mangyayari sa darating na panahon, at inaliw niya ang Zion sa kanyang kapighatian. </p>
        <p><sup>25</sup> Inihayag niya ang mga magaganap bago dumating ang wakas ng panahon, mga lihim na pangyayari, na hindi pa nagaganap.</p>


        <h2>Kabanata 49</h2>

        
        <p><sup>1</sup> Parang mabangong insenso ang pangalan ni Josias, insenso na tinimpla ng mahusay na manggagawa ng pabango; parang pulot na kinawiwilihan ng lahat, parang malambing na tugtugin sa isang handaan. </p>
        <p><sup>2</sup> Kinamuhian niya ang mga kasalanan ng bayan, at winasak ang kanilang mga kasuklam-suklam na diyus-diyosan. </p>
        <p><sup>3</sup> Naging matatag ang kanyang katapatan sa Diyos, at nanatiling maka-Diyos sa mga panahon ng kasamaan.  </p>
        <p><sup>4</sup> Liban kina David, Hezekias at Josias, nagpakasamang lahat ang mga hari ng Juda. Tinalikuran nila ang Kautusan ng Kataas-taasang Diyos, kaya't sa wakas, inalis sa kanila ang pagkahari. </p>
        <p><sup>5</sup> Inilipat ng Diyos sa iba ang kanilang kapangyarihan, at ang karangalan nila'y ibinigay sa isang bayang dayuhan. </p>
        <p><sup>6</sup> Sinunog ng mga ito ang banal na lunsod, at iniwang parang ilang ang kanyang mga lansangan. Ito'y ipinahayag na ni Jeremias noong una, </p>
        <p><sup>7</sup> sapagkat siya'y kanilang pinag-usig at inalimura, bagaman siya'y hinirang na propeta mula pa sa tiyan ng ina upang maggiba, magwasak at bumunot, at upang magtayo, magbuo at magtanim.  </p>
        <p><sup>8</sup> Si Ezekiel ang nakakita ng kagila-gilalas na pangitain tungkol sa kaluwalhatian ng Diyos. Nakita niya iyon lulan ng isang karwahe na hila ng mga kerubin. </p>
        <p><sup>9</sup> Binanggit din niya si Job, ang lalaking nanatili sa landas ng katuwiran.  </p>
        <p><sup>10</sup> Tungkol naman sa labindalawang propeta, nawa'y muling manariwa ang buto nila sa libingan. Sapagkat dahil sa kanilang pananampalataya at pag-asa, inaliw nila at pinalakas ang loob ng bansang Israel.  </p>
        <p><sup>11</sup> Paano natin mapaparangalan nang sapat si Zerubabel? Siya'y naging parang singsing na pantatak sa daliri ng Panginoon, </p>
        <p><sup>12</sup> at gayundin si Josue na anak ni Jozadak. Noong panahon nila muling ibinangon ang Templo. Ipinagtayo nila ang Panginoon ng isang tahanan na nakatalagang maging maluwalhati magpakailanman.  </p>
        <p><sup>13</sup> Kailangan ding alalahanin at parangalan si Nehemias; siya ang muling nagbangon ng ating mga guhong muog; siya ang naglagay ng mga pinto at tarangka niyon at nagtayo ng ating mga tahanan.  </p>
        <p><sup>14</sup> Sa mga nabuhay sa daigdig, wala pang katulad si Enoc, sapagkat siya'y buháy na dinala sa langit. </p>
        <p><sup>15</sup> Wala pa ring isinilang na katulad ni Jose, ang pinakadakila sa kanyang mga kapatid at naging sandigan ng kanyang lahi; pati ang kanyang mga buto ay pinarangalan. </p>
        <p><sup>16</sup> Dakila sina Shem, Set, at Enos, ngunit si Adan ang nangunguna sa lahat ng nilikha.</p>


        <h2>Kabanata 50</h2>

        
        <p><sup>1</sup> Si Simon, ang Pinakapunong Pari na nagpaayos ng Templo, at siya'y anak ni Onias, </p>
        <p><sup>2</sup> siya ang naglagay ng mga pundasyon ng dinobleng muog, ang mataas na muog sa paligid ng Templo; siya rin ang naglagay ng mga tanggulan sa bahay ng Diyos. </p>
        <p><sup>3</sup> Noon ding panahon niya hinukay ang tipunan ng tubig, na halos sinlaki ng Dagat na Tanso. </p>
        <p><sup>4</sup> Sinikap niyang iligtas ang bayan mula sa pagkawasak, kaya't pinatibay niya ang mga tanggulan ng lunsod laban sa pananalakay ng kaaway. </p>
        <p><sup>5</sup> Kay ganda niyang pagmasdan kapag siya'y naliligid ng mga tao, matapos lumabas sa Dakong Kabanal-banalan. </p>
        <p><sup>6</sup> Parang bituing nakadungaw sa siwang ng mga ulap, parang buwang kabilugan sa mga araw ng kapistahan. </p>
        <p><sup>7</sup> Katulad ay araw na sumisinag sa Templo ng Kataas-taasang Diyos at bahagharing nakabalantok sa harap ng maningning na ulap. </p>
        <p><sup>8</sup> Parang rosas na bagong bukadkad pagkapatak ng ulan, parang liryong tumubo sa tabi ng batisan. Parang talbos na bagong usbong sa simula ng tag-araw, Parang insensong sinusunog sa oras ng pag-aalay. </p>
        <p><sup>9</sup> Tulad niya'y isang saro na yari sa gintong lantay at napapalamutian ng mamahaling batong hiyas. </p>
        <p><sup>10</sup> Parang puno ng olibo na hitik sa bunga, parang sipres na mataas na ang dulo'y abot sa ulap. </p>
        <p><sup>11</sup> Kapag suot niya ang magara niyang damit, at nabibihisan ng maringal niyang kasuotan, pag-akyat niya sa mahal na dambana, nakadaragdag siya sa karilagan ng banal na lugar. </p>
        <p><sup>12</sup> Kapag iniaabot sa kanya ang pinagbaha-bahaging handog, samantalang nakatayo siya sa tabi ng dambana, at naliligid ng kanyang mga kapwa pari, ang kawangis niya'y mayabong na sedar sa Lebanon na naliligid ng mga punong palma. </p>
        <p><sup>13</sup> Ang mga anak ni Aaron ay nakapaligid sa kanya, suot ang mga sagradong kasuotan, hawak ang mga handog, at nakatayo sa harapan ng buong bayang Israel. </p>
        <p><sup>14</sup> Kapag natapos niya ang pag-aalay sa dambana at naiayos na ang mga handog sa Makapangyarihang Kataas-taasang Diyos, </p>
        <p><sup>15</sup> hinahawakan ang saro ng alak, at ibinubuhos ito sa paanan ng dambana, bilang mabangong handog sa Kataas-taasang Diyos, sa Hari ng buong sanlibutan. </p>
        <p><sup>16</sup> Nagsisigawan naman ang mga pari, at hinihipan ang kanilang mga trumpetang pilak; lumilikha sila ng malakas na ingay, upang marinig sila ng Kataas-taasang Diyos. </p>
        <p><sup>17</sup> Pagdaka'y nagpapatirapa ang buong bayan bilang pagsamba sa Panginoon, sa Makapangyarihan sa lahat, sa Kataas-taasang Diyos. </p>
        <p><sup>18</sup> Nagkakantahan naman ang mga mang-aawit; ang masayang tinig ng papuri sa Diyos ay umaalingawngaw. </p>
        <p><sup>19</sup> Samantala, ang bayan ay nananalangin sa Kataas-taasang Diyos, nagmamakaawa sa harapan ng mahabaging Diyos, hanggang sa matapos ang pagsamba sa Panginoon, at maganap ang pag-aalay ng mga handog. </p>
        <p><sup>20</sup> Pagkatapos, nananaog si Simon mula sa dambana at itinataas ang mga kamay sa karamihan ng tao, upang igawad sa kanila ang pagpapala ng Panginoon. </p>
        <p><sup>21</sup> Muling yumuyuko ang buong bayan upang tanggapin ang pagpapala ng Kataas-taasang Diyos.  </p>
        <p><sup>22</sup> At ngayon, purihin natin ang Panginoon, ang Diyos ng Israel, kahanga-hanga ang kanyang mga gawa sa balat ng lupa. Siya ang nagtataguyod sa atin mula pa sa tiyan ng ating ina at kumakalinga sa atin nang may pagkahabag. </p>
        <p><sup>23</sup> Pagkalooban nawa niya tayo ng kagalakan sa puso at paghariin ang kapayapaan sa Israel sa habang panahon. </p>
        <p><sup>24</sup> Manatili nawa sa atin ang kanyang habag, at lagi tayong iligtas sa panahon ng kagipitan.  </p>
        <p><sup>25</sup> May dalawang bansa na labis kong kinamumuhian, at ang pangatlo'y hindi man lamang dapat ituring na isang bansa— </p>
        <p><sup>26</sup> Ang mga Edomita at ang mga Filisteo, at ang mga hangal na Samaritano.  </p>
        <p><sup>27</sup> Ako, si Jesus na anak ni Sirac Eleazar ang sumulat ng aklat na ito, ng mga aral at mga salawikain, ayon sa aking matapat na pagkaunawa. </p>
        <p><sup>28</sup> Mapalad ang tao na nag-uukol ng panahon sa pagbubulay-bulay nito at tumutuklas ng karunungan sa ganitong pag-aaral. </p>
        <p><sup>29</sup> Kung susundin niya ang mga ito, mahaharap niya ang anumang suliranin, sapagkat ang liwanag ng Panginoon ang papatnubay sa kanya.</p>


        <h2>Kabanata 51</h2>

        
        <p><sup>1</sup> Pinasasalamatan kita, Panginoon ko at Hari; pinupuri kita, aking Diyos at Tagapagligtas. </p>
        <p><sup>2</sup> Pinupuri kita sapagkat ipinagtanggol mo ako at inalalayan, iniligtas sa kamatayan sa bitag ng dilang makamandag at sa mga labing lumilikha ng kasinungalingan; tinulungan mo ako laban sa aking mga kaaway. </p>
        <p><sup>3</sup> Sinaklolohan mo ako alang-alang sa iyong habag at banal na pangalan, at iniligtas sa mga ngipin ng mga leong nag-aabang upang ako'y lamunin, sa mga kamay ng mga naghahangad kumitil ng aking buhay, at sa maraming kagipitang aking kinasuungan. </p>
        <p><sup>4</sup> Iniligtas mo ako sa apoy na nasa aking paligid, sa gitna ng apoy na hindi naman ako ang nagpaningas. </p>
        <p><sup>5</sup> Hinango mo ako sa kalaliman ng bangin ng kamatayan, iniligtas mo ako sa dilang marumi at sinungaling, na nagpaparatang sa akin sa harapan ng hari. </p>
        <p><sup>6</sup> Ang buhay ko'y nabingit sa kamatayan, ang kaluluwa ko'y nasa labi na ng Hades. </p>
        <p><sup>7</sup> Naliligid ako ng mga kaaway at wala isa mang tumulong sa akin; naghanap ako ng sasaklolo, ngunit ako'y nabigo! </p>
        <p><sup>8</sup> At naalala ko, Panginoon, ang iyong habag, at ang iyong mga gawa mula pa sa pasimula; tinutulungan mo ang mga matiyagang umaasa sa iyo at inililigtas mo sila sa mga kuko ng kaaway. </p>
        <p><sup>9</sup> Kaya't tumawag ako sa iyo mula sa lupa at hiniling kong iligtas mo ako sa kamatayan. </p>
        <p><sup>10</sup> Dumalangin ako sa iyo, Panginoon ko at Ama, na huwag mo akong pabayaan sa aking kagipitan, sa oras na itong ako'y nasa kamay ng mga palalo. </p>
        <p><sup>11</sup> Lagi kitang pupurihin at aawitan ng pasasalamat. Dininig mo ang aking dalangin </p>
        <p><sup>12</sup> at iniligtas mo ako sa kapahamakang nagbanta sa akin. Kaya pinasasalamatan kita at pinupuri. O Panginoon, pinupuri kita!  </p>
        <p><sup>13</sup> Nang ako'y bata pa, bago pa ako naglakbay, ang lagi kong dalangin ay pagkalooban ako ng Karunungan. </p>
        <p><sup>14</sup> Nagpunta ako sa Templo at siya ang aking hiniling, at siya kong hahanapin magpahanggang wakas. </p>
        <p><sup>15</sup> Mula sa aking kabataan hanggang sa aking pagtanda, ang Karunungan lamang ang kagalakan ng aking puso. Mula pa sa aking pagkabata, sinikap ko nang mamuhay nang matuwid, masundan ko lamang ang landas ng Karunungan. </p>
        <p><sup>16</sup> Nang magsimula akong makinig ay nakamtan ko ang Karunungan; sa gayon ay nakatuklas ako ng maraming aral. </p>
        <p><sup>17</sup> Lagi kong sinikap na matuto, at nagpapasalamat ako sa lahat ng nagturo sa akin. </p>
        <p><sup>18</sup> Ang aking panata'y mamuhay ako ayon sa tuntunin ng Karunungan, at sinikap kong laging gumawa ng mabuti, at ito'y hindi ko pagsisisihan magpakailanman. </p>
        <p><sup>19</sup> Sinikap kong mabuti na mag-angkin ng Karunungan, at naging maingat ako sa aking pag-uugali. Lagi kong kinikilala ang aking kakapusan sa bagay na ito, kaya't sa Diyos ako humihingi ng tulong. </p>
        <p><sup>20</sup> Siya ang laging hinahangad ng aking puso, at natagpuan ko siya sa pamamagitan ng malinis na pamumuhay. Umunlad ako sa Karunungan mula pa nang siya'y aking natagpuan at hindi ko na siya hihiwalayan kailanman. </p>
        <p><sup>21</sup> Dahil sa aking matiyagang pagsisikap na siya'y kamtan, siya ngayon ang mahalaga kong kayamanan. </p>
        <p><sup>22</sup> At bilang gantimpala, binigyan ako ng Panginoon ng kakayahang magsalita nang mahusay, kaya't gagamitin ko ito sa pagpupuri sa kanya. </p>
        <p><sup>23</sup> Halina kayo, mga dapat turuan, at pumasok kayo sa aking paaralan. </p>
        <p><sup>24</sup> Kung kayo'y talagang nauuhaw sa karunungan, bakit hindi ninyo lunasan ang inyong pangangailangan? </p>
        <p><sup>25</sup> Nananawagan ako upang siya'y ipakilala sa inyo; tanggapin ninyo siya nang walang bayad. </p>
        <p><sup>26</sup> Hindi kailangang siya'y hanapin sa malayo, ipailalim lamang ninyo ang inyong leeg sa kanyang pamatok, at humandang tumanggap ng kanyang aral. </p>
        <p><sup>27</sup> Tingnan ninyo ang nangyari sa akin: sa kaunting pagod lamang, nakamtan ko siya. </p>
        <p><sup>28</sup> Huwag kayong manghinayang sa magiging puhunan, makamtan lamang ninyo ang Karunungan. </p>
        <p><sup>29</sup> Ipagdiwang ninyo ang kabutihan ng Panginoon at huwag kayong mahiyang magpuri sa kanya. </p>
        <p><sup>30</sup> Gawin ninyo ang inyong tungkulin nang maaga, at gagantihan kayo ng Diyos pagdating ng takdang oras.</p>

<!-------------------------------NOTES ABOUT THE BOOK ------------------------------->




<!-- Goodgle ads script -->
                <div class="css-script-ads" style="margin:30px auto"><div id="carbon-block"></div>
                      <script async src="../../../pagead2.googlesyndication.com/pagead/js/f.txt"></script>
                  <!-- CSSScript Demo Page -->
                      <ins class="adsbygoogle"
                          style="display:inline-block;width:728px;height:90px"
                          data-ad-client="ca-pub-2783044520727903"
                          data-ad-slot="3025259193"></ins>
                      <script>
                      (adsbygoogle = window.adsbygoogle || []).push({});
                      </script>
                </div>



              <hr>
              <!-- <button class="richblue"><A Href="../index.html">BACK</A></button>                   -->
    </div>
<script src="../../../DocumentOutline.js"></script>
<script>
  let outline = new DocumentOutline();
</script>
<script>
try {
  fetch(new Request("../../../pagead2.googlesyndication.com/pagead/js/f.txt", { method: 'HEAD', mode: 'no-cors' })).then(function(response) {
    return true;
  }).catch(function(e) {
    var carbonScript = document.createElement("script");
    carbonScript.src = "../../../cdn.carbonads.com/carbon544e.js?serve=CE7DC2JW&amp;placement=wwwcssscriptcom";
    carbonScript.id = "_carbonads_js";
    document.getElementById("carbon-block").appendChild(carbonScript);
  });
} catch (error) {
  console.log(error);
}
</script>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','../../../www.google-analytics.com/analytics.js','ga');

  ga('create', 'UA-46156385-1', 'cssscript.com');
  ga('send', 'pageview');

</script>
</body>

</html>
