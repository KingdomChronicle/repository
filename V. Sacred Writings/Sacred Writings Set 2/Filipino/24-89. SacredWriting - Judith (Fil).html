<!doctype html>
<html>

<!-- Mirrored from www.cssscript.com/demo/collapsible-side-table-of-contents/ by HTTrack Website Copier/3.x [XR&CO'2014], Wed, 27 Mar 2024 08:54:17 GMT -->
<head>
<meta charset="utf-8">
<meta http-equiv="X-UA-Compatible" content="IE=edge,chrome=1">
<meta name="viewport" content="width=device-width, initial-scale=1, shrink-to-fit=no">
<title>Sacred Writings</title>
<link href="../../../jquery.app/sticky.css" rel="stylesheet" type="text/css">
<link rel="preconnect" href="https://fonts.gstatic.com/">
<link href="https://fonts.googleapis.com/css2?family=Inter:wght@300;400;500&amp;display=swap" rel="stylesheet">
 <link rel="stylesheet" href="../../../outline.css">
 <link href="https://cdn.jsdelivr.net/npm/bootstrap@5.3.0-alpha1/dist/css/bootstrap.min.css" rel="stylesheet" integrity="sha384-GLhlTQ8iRABdZLl6O3oVMWSktQOp6b7In1Zl3/Jr59b6EGGoI1aFkw7cmDA6j6gD" crossorigin="anonymous">
 <script src="https://cdn.jsdelivr.net/npm/bootstrap@5.3.0-alpha1/dist/js/bootstrap.bundle.min.js" integrity="sha384-w76AqPfDkMBDXo30jS1Sgez6pr3x5MlQ1ZAGC+nuZB+EYdgRZgiwxhTBTkF7CXvN" crossorigin="anonymous"></script>
 <script src="https://cdn.jsdelivr.net/npm/bootstrap@5.3.0-alpha1/dist/js/bootstrap.bundle.min.js" integrity="sha384-w76AqPfDkMBDXo30jS1Sgez6pr3x5MlQ1ZAGC+nuZB+EYdgRZgiwxhTBTkF7CXvN" crossorigin="anonymous"></script>        
 <style>
  body { background-color: #fafafa; line-height: 1.6; }
  html,* { font-family: 'Inter'; }
  p { font-size: 1.25rem; }
</style>
</head>

<body>
  <div>
        
        <center>
            <a href="../English/24-89. SacredWriting - Judith.html"><button type="button" class="btn btn-secondary w-100">English Version</button></a>
        </center>
        <center>
          <h1>Sacred Writing</h1>
          <p class="SCQoute">"Ang lahat ng sulatin ay dapat suriin batay sa mga katotohanang taglay nito, hindi sa kung sino ang sumulat nito."</p>
        </center>
        <hr>

        <!-- from MBBTAG12-->
        
        <!-- THE BOOK OF JUDITH -->
  


        <!-------------------------------START OF LESSON 1  ------------------------------->
                    
        <h2>Kabanata 1</h2>
        <!-- <p class="chapterTitle"></p> -->
        
       
       <p><sup>1</sup> Noong ika-12 taon ng paghahari ni Nebucadnezar sa mga taga-Asiria sa tanyag na Lunsod ng Nineve, si Arfaxad naman ang namumuno sa mga Medo sa Lunsod ng Ecbatana. </p>
       <p><sup>2</sup> Ang lunsod ay pinaligiran niya ng muog; bawat tipak ng batong ginamit dito ay mahigit isa't kalahating metro ang kapal at tatlong metro naman ang haba. Pinataas niya ng tatlumpu't isa't kalahating metro ang muog na ito at dalawampu't dalawa't kalahating metro naman ang kapal. </p>
       <p><sup>3</sup> Nagpagawa rin siya ng mga tore sa bawat pintuang-pasukan. Ang sukat nito'y apatnapu't limang metro ang taas at dalawampu't pitong metro ang kapal sa pinakapuno. </p>
       <p><sup>4</sup> Bawat pintuang-pasukan ay tatlumpu't isa't kalahating metro ang taas at labingwalong metro ang luwang upang madaling makapaglabas-masok ang mga hukbong nakakarwahe at mga sundalo. </p>
       <p><sup>5</sup> Sa panahong iyon, nakipagdigma si Haring Nebucadnezar kay Haring Arfaxad sa malawak na kapatagang sakop ng Rages. </p>
       <p><sup>6</sup> Maraming bansa ang tumulong kay Haring Arfaxad—lahat ng naninirahan sa mga bulubundukin, lahat ng taga-Eufrates, Tigris, at Hidaspes, at ang mga naninirahan sa mga kapatagang nasasakupan ni Arioc, ang hari ng mga Elamita. Napakaraming bansa ang kumampi sa Babilonia sa digmaang iyon.  </p>
       <p><sup>7</sup> Si Haring Nebucadnezar ay nagpadala ng mga sugo sa lahat ng naninirahan sa Persia at sa kanluran. Ito ang mga taga-Cilicia, Damasco, Lebanon at Anti-Lebanon, ang lahat ng naninirahan sa baybay-dagat, </p>
       <p><sup>8</sup> gayon din ang mga taga-Carmel, Gilead, hilagang bahagi ng Galilea, at ang mga nasa kapatagan ng Jezreel. </p>
       <p><sup>9</sup> Nagsugo rin siya sa mga taga-Samaria, sa mga lunsod sa paligid ng Samaria, at sa ibayo ng Jordan hanggang Jerusalem, Bethania, Quelus, Kades at Ilog ng Egipto, gayon din sa Tafnes, Rameses, sa buong lupain ng Goshen, </p>
       <p><sup>10</sup> Tanis, Memfis at sa dakong nasa itaas ng Ilog Nilo hanggang sa hangganan ng Etiopia. </p>
       <p><sup>11</sup> Subalit hindi pinansin ng mga naninirahan sa lahat ng lupaing nabanggit ang panawagan ni Haring Nebucadnezar; ayaw nilang makiisa sa kanya sa pakikidigma. Hindi sila takot sa kanya; sapagkat sa palagay nila'y wala itong kakampi at itinuturing siyang nag-iisa ng kalaban niya. Napahiya ang mga sugo sapagkat wala silang tinanggap na anumang katugunan. </p>
       <p><sup>12</sup> Nagalit ng husto si Nebucadnezar sa nangyari at isinumpang paghihigantihan ang lahat ng taga-Cilicia, Damasco, at Siria; lilipulin ng tabak ang mga taga-Moab, Ammon, ang buong Judea, at lahat ng naninirahan saanmang lugar sa Egipto hanggang sa dalampasigan ng Dagat Mediteraneo at Gulpo ng Persia.  </p>
       <p><sup>13</sup> Nang ika-17 taon ng paghahari niya, pinangunahan ni Nebucadnezar ang kanyang hukbo laban kay Haring Arfaxad at siya'y nagtagumpay. Nagapi niya ang buong hukbong katihan, ang hukbong kabayuhan, at ang hukbong nakakarwahe. </p>
       <p><sup>14</sup> Sinakop niya ang mga lunsod ng Media, at pagkatapos, nagtuloy siya sa Ecbatana. Nakuha niya ang mga muog doon, nilimas ang mga pamilihan, at winasak niya ang dating napakagandang lunsod na iyon. </p>
       <p><sup>15</sup> Hinabol niya si Arfaxad na tumakas patungong kabundukan ng Rages at nang abutan, pinatay niya ito sa pamamagitan ng sibat. </p>
       <p><sup>16</sup> Bumalik siya sa Nineve kasama ang kanyang buong hukbo. Marami silang dalang samsam kaya't nagdiwang sila sa loob ng apat na buwan.</p>


       <h2>Kabanata 2</h2>

       
       <p><sup>1</sup> Noong ikadalawampu't dalawang araw ng unang buwan ng ikalabing walong taon ng paghahari ni Nebucadnezar, isang pulong ang idinaos sa palasyo. Pinag-usapan dito kung paano isasagawa ang banta ng haring maghihiganti sa mga bansang hindi tumulong sa kanya. </p>
       <p><sup>2</sup> Tinawag niya ang lahat ng kanyang ministro at mga maharlikang kagawad at inilahad ang isang lihim na panukala; nais niyang malipol nang lubos ang mga bansang nagtaksil sa kanya. </p>
       <p><sup>3</sup> Nagkasundo silang patayin ang lahat ng tumangging sumunod sa iniutos niya noon. </p>
       <p><sup>4</sup> Pagkatapos ng pulong, tinawag ni Haring Nebucadnezar ang pangkalahatang tagapamuno ng kanyang hukbo. Ito'y si Holofernes na siyang kanang kamay ng hari. Sinabi sa kanya ng hari: </p>
       <p><sup>5</sup> “Ako na dakilang hari at panginoon ng sanlibutan ang nag-uutos sa iyo: Lumakad ka at isama mo ang pinakamatatapang nating sundalo—120,000 sundalo at 12,000 nakakabayo. </p>
       <p><sup>6</sup> Salakayin ninyo ang lahat ng lupain sa kanluran na di sumunod sa aking utos. </p>
       <p><sup>7</sup> Sabihin mong ako'y ipaghanda ng lupa at tubig para mapatunayang sila'y lubusang sumusuko. Humanda rin sila sa gagawin kong pagsalakay dahil sa matinding poot ko sa kanila. Ang kanilang lupain ay mapupuno ng mga kawal na ipadadala ko upang puksain sila. </p>
       <p><sup>8</sup> Malalatagan ng mga sugatan ang mga libis at lulutang ang mga bangkay sa mga ilog at sapa hanggang sa umapaw ang mga ito. </p>
       <p><sup>9</sup> Ang makakaligtas nama'y ipatatapon ko hanggang sa kasuluk-sulukan ng daigdig. </p>
       <p><sup>10</sup> “Mauna ka sa akin at sakupin mo para sa akin ang kanilang lupain. Kung sila'y sumuko sa iyo, bantayan mo silang mabuti hanggang sa araw ng pagpaparusa ko sa kanila. </p>
       <p><sup>11</sup> At kung sila'y magtatangkang lumaban, huwag mo silang kakaawaan. Patayin mo sila't samsaman ng ari-arian. </p>
       <p><sup>12</sup> Isinusumpa kong anuman ang mangyari sa akin at sa kaharian, ang sinabi kong ito'y matutupad sa pamamagitan ng aking kapangyarihan. </p>
       <p><sup>13</sup> Huwag mong lalabagin ang alinmang iniutos ko. Tandaan mong ako ang hari mo. Gawin mo ang aking sinabi at huwag mo itong ipagpaliban pa!”  </p>
       <p><sup>14</sup> Nilisan ni Holofernes ang hari at ipinatawag ang lahat ng mga pinuno, mga heneral, at mga opisyal ng hukbo ng Asiria. </p>
       <p><sup>15</sup> Nakatipon siya ng 120,000 piling sundalo gaya ng iniutos ng kanyang panginoon at 12,000 pang manunudla na nakakabayo. </p>
       <p><sup>16</sup> Sila'y pinagpangkat-pangkat niya upang humarap sa labanan. </p>
       <p><sup>17</sup> Nagsama siya ng napakaraming kamelyo, asno at kabayong tagadala ng mga kargamento nila. Marami rin silang dalang mga tupa, baka at kambing para makain nila. </p>
       <p><sup>18</sup> Sagana sa pagkain ang lahat ng kawal at marami rin silang salaping ginto at pilak na galing sa palasyo ng hari. </p>
       <p><sup>19</sup> Kaya't lumakad nga si Holofernes at ang buong hukbo upang ipakipaglaban si Haring Nebucadnezar. Ang buong hukbo, kabilang ang mga nakakarwahe, at mga hukbong kabayuhan ay naghanda upang salakayin ang mga bansa sa kanluran. </p>
       <p><sup>20</sup> May sumama pa sa kanilang isang napakalaking pangkat na hindi mabilang sa dami, animo'y mga balang o alikabok sa lupa. </p>
       <p><sup>21</sup> Pagkalipas ng tatlong araw na paglalakbay mula sa Nineve, nakarating sila sa kapatagan ng Bectilet. Nagkampo sila sa may paanan ng kabundukan sa hilaga ng Cilicia. </p>
       <p><sup>22</sup> Mula roon, pinangunahan ni Holofernes ang buong hukbo paakyat sa kabundukan. </p>
       <p><sup>23</sup> Winasak niya ang Libya at ang Lydia. Sinamsam niya ang mga ari-arian ng mga Rasita at Ismaelitang nakatira sa hangganan ng disyerto patungo sa timog ng Kelus. </p>
       <p><sup>24</sup> Pagkatapos, tumawid sila ng Eufrates, nagdaan sa Mesopotamia, at ibinagsak ang bawat napapaderang lunsod sa baybayin ng Ilog Abron, hanggang sa makarating sa baybay-dagat. </p>
       <p><sup>25</sup> Inagaw rin niya ang lupain ng Cilicia at pinuksa ang sinumang nagtangkang lumaban. Pagkatapos, nagpatuloy sila hanggang makarating sa hangganan ng Jafet sa timog papuntang Arabia. </p>
       <p><sup>26</sup> Sinakop niya ang mga Midianita, sinunog ang kanilang mga tolda, at nilipol ang mga kawan ng tupa. </p>
       <p><sup>27</sup> Anihan na noon ng trigo sa kapatagan ng Damasco nang sila'y sumalakay. Sinunog nila ang lahat ng bukirin. Nilipol nila ang mga kawan ng tupa at bakahan. Sinamsam nila ang mga ari-arian sa mga lunsod. Sinira nila ang kapatagan at pinatay sa tabak ang lahat ng kabataang lalaki. </p>
       <p><sup>28</sup> Gayon na lamang ang takot at sindak sa kanya ng lahat ng naninirahan sa Sidon at Tiro, Sur at Osina, at sa Jamnia. Kinatakutan din siya ng mga taga-Azotos at Ashkelon.</p>



       <h2>Kabanata 3</h2>

       
       <p><sup>1</sup> Kaya nga, ang mga ito'y nagpadala ng mga sugo para makipagkasundo kay Holofernes. </p>
       <p><sup>2</sup> Ang sabi nila, “Mga alipin ninyo kami, Haring Nebucadnezar; nagpapatirapa kami sa inyong harapan tanda ng aming pagpapailalim sa anumang mamarapatin ninyo. </p>
       <p><sup>3</sup> Nasa inyong pagpapasya ang lahat ng aming toldang tinatahanan, mga bukirin ng trigo, kawan ng mga alagang hayop, at ang buong lupaing sakop namin. Gawin ninyo ang anumang inyong nais. </p>
       <p><sup>4</sup> Kayo na rin ang bahala sa aming mga lunsod at sa mga mamamayan.” </p>
       <p><sup>5</sup> Pagkaalis ng mga sugong nagdala ng pasabing ito, </p>
       <p><sup>6</sup> nagpunta si Holofernes sa baybay-dagat kasama ang kanyang hukbo, at naglagay ng mga kampo sa mga muog ng lunsod. Nagtakda rin siya ng mga piling kawal na magbabantay sa mga ito. Sa bawat lunsod, pumili siya ng ilang mga tagaroon bilang mga katulong na kawal. </p>
       <p><sup>7</sup> Ang mga naninirahan sa mga lunsod na ito at lahat ng nasa karatig-bayan ay sumalubong sa kanya na may dalang mga kuwintas ng tinuhog na bulaklak at sila'y nagsasayawan sa saliw ng mga tambol. </p>
       <p><sup>8</sup> Gayunman, winasak din niya ang buong lupain nila at sinira ang kanilang mga sagradong punongkahoy sapagkat iniutos sa kanyang wasakin ang lahat ng diyos ng lupain. Sa gayon, bawat bansa ay sasamba kay Nebucadnezar lamang, at siya ang dadalanginan bilang diyos ng bawat bayan. </p>
       <p><sup>9</sup> Di nagtagal, nakarating si Holofernes sa Esdraelon, malapit sa Dotan—ito ang daan papunta sa pangunahing landas paakyat sa kabundukan ng Juda. </p>
       <p><sup>10</sup> Nagkampo sila sa pagitan ng Geba at Sitopolis at isang buwang lumagi roon upang maghanda ng pangangailangan ng hukbo.</p>



       <h2>Kabanata 4</h2>

       
       <p><sup>1</sup> Nabalitaan ng mga Israelitang naninirahan sa Juda ang tungkol kay Holofernes na punong kawal ni Haring Nebucadnezar, kung paanong sinalakay ng kanyang hukbo ang mga bansa, at winasak ang kanilang mga templo matapos samsamin ang lahat ng magustuhan. </p>
       <p><sup>2</sup> Gayon na lamang ang takot nila sa kanya, at lubha silang nabahala, baka gayon din ang gawin sa Jerusalem at sa templo ng Panginoon na kanilang Diyos. </p>
       <p><sup>3</sup> Kababalik pa lamang nila mula sa pagkabihag. Noon lamang nila itinalaga ang Templo, ang mga kagamitan nito at ang altar, matapos itong lapastanganin ng kaaway. </p>
       <p><sup>4</sup> Kaya nga, nagpasabi sila sa buong Samaria, sa Kona, sa Beth-horon, sa Balmain at sa Jerico, gayon din sa Choba at Esora, hanggang sa kapatagan ng Salem. </p>
       <p><sup>5</sup> Ang mga tao ay nagtakda ng mga bantay sa taluktok ng mga burol. Naglagay sila ng mga muog sa mga nayon at nag-imbak ng maraming pagkain bilang paghahanda sa digmaan; katatapos pa lamang nilang mag-ani noon. </p>
       <p><sup>6</sup> Nang panahong iyon, si Joakim na pinakapunong pari sa Jerusalem ay sumulat sa mga taga-Bethulia at Bethomestaim, sa kapatagan ng Esdraelon, malapit sa Dotan. </p>
       <p><sup>7</sup> Mahigpit niyang ipinagbilin na bantayang mabuti ang mga lagusang paakyat sa bundok sapagkat madaling mapapasok ang Judea mula rito. Hindi sila mahihirapang humarap sa mga hukbong sasalakay sapagkat sa kipot ng lagusan ay dalawang tao lamang ang nakakaraan. </p>
       <p><sup>8</sup> Tinupad naman ng mga Israelita ang utos ni Joakim, gayon din ang pasya ng mga kinatawan ng buong bansang Israel na nagpulong sa Jerusalem.  </p>
       <p><sup>9</sup> Bawat lalaki ay nagpakumbaba sa harapan ng Diyos, nag-ayuno at taimtim na nanalangin sa kanya. </p>
       <p><sup>10</sup> Nagsuot silang lahat ng damit-panluksa, pati ang kanilang asawa, mga anak, bayarang manggagawa, bawat dayuhang nakikipamayan sa kanila, at ang mga alipin nila, pati ang mga alaga nilang hayop. </p>
       <p><sup>11</sup> Lahat ng naninirahan sa Jerusalem—lalaki, babae at bata—ay nagpatirapa sa harap ng templo, may abo sa kanilang ulo, at nakadamit-panluksa. </p>
       <p><sup>12</sup> Tinakpan din nila ng telang sako ang altar at nagkakaisa silang sumamo sa Diyos na iligtas ang kanilang mga anak at asawa sa pagkabihag, gayon din ang kanilang mga lunsod. Idinalangin nila na ang templo'y hindi malapastangan ng mga taong di kumikilala sa Panginoon. </p>
       <p><sup>13</sup> At dininig ng Panginoon ang kanilang panalangin; sila'y kinaawaan sa gipit nilang katayuan. Nag-ayuno ng matagal ang buong Juda at Jerusalem at nanatili sa santuwaryo ng Panginoong Makapangyarihan. </p>
       <p><sup>14</sup> Si Joakim na pinakapunong pari, ang mga paring humaharap sa Panginoon, at lahat ng naglilingkod sa templo ay nakadamit-panluksa kung nag-aalay ng mga handog na susunugin, mga kusang-loob na handog ng mga tao, at mga handog dahil sa panata. </p>
       <p><sup>15</sup> Nilalagyan nila ng abo ang kanilang mga suot na putong sa ulo kung sila'y nananalangin para kalingain ng Panginoon ang buong sambahayan ng Israel.</p>



       <h2>Kabanata 5</h2>

       
       <p><sup>1</sup> Nang makarating sa kaalaman ni Holofernes na handang makidigma ang mga Israelita, nilagyan ng harang ang mga lagusan, tinayuan ng matitibay na muog ang lahat ng dakong mataas, at naglagay ng barikada sa kapatagan, </p>
       <p><sup>2</sup> nagalit siya nang husto. Ipinatawag niya ang lahat ng pinuno sa Moab, mga pinunong Ammonita, at lahat ng pinuno sa mga baybaying-dagat. </p>
       <p><sup>3</sup> Nagsalita siya, “Magsabi kayo ng totoo. Anong uri ng mga tao ang naninirahan sa kaburulang iyon? Aling mga bayan ang tinitirhan nila? Gaano kalaki ang kanilang hukbo? Sino ang nagbibigay sa kanila ng kapangyarihan at kalakasan? Sino ang hari nila? </p>
       <p><sup>4</sup> At bakit sila lamang ang taga-kanluran na tumangging makipagkita sa akin?”  </p>
       <p><sup>5</sup> Sumagot si Aquior na pinuno ng mga Ammonita, “Panginoon, kung mamarapatin ninyong makinig sa akin, sasabihin ko ang katotohanan tungkol sa bansang ito sa kaburulang hindi kalayuan dito. Isinusumpa kong hindi ako magsisinungaling sa inyo. </p>
       <p><sup>6</sup> Ang mga taong iyon ay buhat sa lahi ng mga taga-Babilonia. </p>
       <p><sup>7</sup> May panahong sa Mesopotamia sila namayan sapagkat ayaw nilang sumamba sa mga diyus-diyosan ng kanilang mga ninuno. </p>
       <p><sup>8</sup> At dahil tinalikuran nila ang turo ng kanilang mga ninuno at sinamba ang Diyos sa langit. Ito ang kinikilala nila ngayon. Noong itaboy nga sila ng mga hukbo ng Babilonia, sila'y lumikas sa Mesopotamia at doon matagal na namalagi. </p>
       <p><sup>9</sup> Pagkatapos, iniutos ng kanilang Diyos na iwan nila ang lugar na iyon upang magpunta sa Canaan at doon nga sila tumira. Umunlad ang kanilang buhay at nakaipon sila ng maraming ginto, pilak, at dumami rin ang kanilang kawan ng hayop. </p>
       <p><sup>10</sup> “Nang magkaroon ng taggutom na lumaganap sa buong Canaan, sila'y pumunta naman sa Egipto at doon tumira hangga't may pagkain doon. Samantalang naroon, dumami sila nang dumami na hindi na sila makayang bilangin. </p>
       <p><sup>11</sup> At ang ganito'y ikinabahala ng hari ng mga Egipcio. Kaya pinahirapan sila, nilinlang at pinilit pagawain ng tisa. </p>
       <p><sup>12</sup> Sa tindi ng hirap, sila'y dumaing sa kanilang Diyos at bilang tugon, nagpadala ang kanilang Diyos </p>
       <p><sup>13</sup> ng maraming salot sa buong Egipto. Kaya't ipinagtabuyan sila ng mga Egipcio. </p>
       <p><sup>14</sup> Pinatuyo rin ng Diyos na ito ang Dagat na Pula kaya nakatawid sila at nakarating sa Sinai at sa Kades-barnea. Pinaalis nila ang lahat ng naninirahan sa ilang </p>
       <p><sup>15</sup> at sila'y nanirahan sa lupain ng mga Amoreo. Nilipol nila ang mga taga-Hesbon. Pagkatapos, tumawid sila ng Jordan </p>
       <p><sup>16</sup> at nanirahan naman sa kaburulan matapos itaboy ang mga Canaanita, Perezita, Jebusita, ang mga taga-Shekem, at lahat ng Gergesita. Doon sila nanirahan nang mahabang panahon. </p>
       <p><sup>17</sup> “Sumasagana sila habang sinusunod nila ang kanilang Diyos, sapagkat siya'y Diyos na namumuhi sa kasamaan. </p>
       <p><sup>18</sup> Ngunit nang lumihis sila sa kanyang itinakdang landas na dapat nilang lakaran, naranasan nila ang maraming pagkatalo sa pakikidigma at sila'y dinalang-bihag sa ibang bansa. Winasak ng kaaway ang templo ng kanilang Diyos, at sinakop ang kanilang mga lunsod. </p>
       <p><sup>19</sup> Subalit nang sila'y magbalik-loob sa kanilang Diyos, nakabalik sila mula sa mga pook na kanilang pinagkatapunan. Nakuha nilang muli ang Jerusalem na kinaroroonan ng kanilang templo, at nanirahan sila sa kaburulan sapagkat walang nananahan doon. </p>
       <p><sup>20</sup> “Kaya nga, panginoon ko, kung may nagawang masama ang mga taong ito at sila'y sumusuway sa kanilang Diyos, at kung mapatunayan nga nating sila'y nagkasala, sumalakay tayo at digmain sila. </p>
       <p><sup>21</sup> Ngunit kung wala silang kasamaang ginawa, hayaan natin sila sapagkat sila'y tiyak na tutulungan ng kanilang Diyos at tayo ang pagtatawanan ng lahat.” </p>
       <p><sup>22</sup> Matapos magsalita si Aquior, marami ang tumutol. Hiningi ng mga tauhan ni Holofernes at ng lahat ng nanggaling sa Moab at sa lupain sa hangganan na ipapatay si Aquior. </p>
       <p><sup>23</sup> Ang sabi nila, “Hindi kami natatakot sa mga Israelita. </p>
       <p><sup>24</sup> Hindi nila kayang lumaban. Sumalakay na tayo, Holofernes. Madali silang matatalo.”</p>



       <h2>Kabanata 6</h2>

       
       <p><sup>1</sup> Nang tumahimik ang pag-uusap-usap nila, sinabi ni Holofernes kay Aquior at sa lahat ng nagkakatipong Moabita at mga hukbong dayuhan na binubuo ng mga Ammonita, </p>
       <p><sup>2</sup> “At sino ka ba, Aquior, ikaw at ang mga kasamahan mong angkan ni Efraim, para magkunwang propeta sa amin, gaya ng ginawa mo ngayon? Bakit mo sasabihing huwag digmain ang Israel sapagkat iingatan sila ng kanilang Diyos? May iba pa bang diyos maliban kay Nebucadnezar? Sa taglay niyang kapangyarihan, maglalaho ang kanilang lahi sa balat ng lupa. Hindi sila maililigtas ng diyos nila. </p>
       <p><sup>3</sup> Kaming naglilingkod kay Nebucadnezar ang magpapabagsak sa kanila na parang sila'y iisang tao lamang. Hindi sila makakatagal sa lakas ng aming hukbong nakakabayo. </p>
       <p><sup>4</sup> Susunugin namin sila. Dadanak ang masaganang dugo sa kanilang mga burol, at magkakapatung-patong ang mga bangkay nila sa kapatagan. Hindi sila makakapanaig sa amin; sa halip, malilipol silang lahat. Ito ang itinakda ni Haring Nebucadnezar, ang panginoon ng buong sanlibutan. Ito ang sinabi niya at siyang mangyayari. </p>
       <p><sup>5</sup> Ikaw naman, Aquior, ikaw na Ammonitang upahan, kataksilan ang sinabi mong ito. Kaya mula ngayon, hindi mo ako makikita hanggang sa mapaghigantihan ko ang lahing ito ng mga takas mula sa Egipto. </p>
       <p><sup>6</sup> At pagbabalik ko, ang espada ng aking mga kawal at ang sibat ng aking mga pinuno ang papatay sa iyo, bilang karagdagan sa kanilang mga napatay. </p>
       <p><sup>7</sup> Dadalhin ka nila ngayon sa isa sa mga bayan sa kaburulan. </p>
       <p><sup>8</sup> Gayunman, hindi ka mamamatay hangga't hindi mo natitikman ang aking parusa sa iyo. </p>
       <p><sup>9</sup> Kung nakakatiyak kang hindi sila mahuhulog sa aming kamay, huwag kang magmukhang malungkot. Subalit ito ang tandaan mo: magkakatotoo ang lahat ng sinabi ko.”  </p>
       <p><sup>10</sup> At iniutos ni Holofernes sa kanyang mga tauhang naghihintay sa labas ng tolda na dakpin si Aquior, dalhin sa Bethulia at ibigay sa mga Israelita. </p>
       <p><sup>11</sup> Dinakip nga nila ito, inilabas ng kampo at dinala sa kaburulan sa may bukal sa gawing ibaba ng Bethulia. </p>
       <p><sup>12</sup> Nang makita sila ng kalalakihan doon, ang mga ito'y kumuha ng mga sandata at umakyat sa burol at pinaulanan ng mga bato ang mga tauhan ni Holofernes upang hindi makaakyat. </p>
       <p><sup>13</sup> Subalit kumubli naman ang mga ito sa isang panig ng burol. Iginapos nila si Aquior saka iniwan sa ibaba ng burol. Pagkatapos, nagbalik sila kay Holofernes. </p>
       <p><sup>14</sup> Pagbaba ng mga Israelita, kinalagan nila si Aquior at dinala sa Bethulia, sa harapan ng mga punong-bayan. </p>
       <p><sup>15</sup> Kabilang dito sina Uzias na anak ni Mikas na mula sa lipi ni Simeon, si Cabris na anak ni Gotoniel, at si Carmis na anak ni Malquiel. </p>
       <p><sup>16</sup> Tinawag ng mga ito ang pinuno ng bayan, maging ang mga kabataan at mga kababaihan. Nagtakbuhan sila upang masaksihan ang magaganap. Nang maiharap na si Aquior, itinanong sa kanya ni Uzias kung ano ang nangyari. </p>
       <p><sup>17</sup> Isinalaysay naman niya ang pakikipag-usap niya kay Holofernes, ang mga sinabi niya rito, at kung paanong ipinagmalaki ni Holofernes ang balak gawin sa Israel. </p>
       <p><sup>18</sup> Nang marinig nila ito, ang mga tao'y nagpatirapa bilang pagsamba at pagsamo sa Diyos, </p>
       <p><sup>19</sup> “Panginoon at Diyos sa langit, parusahan po ninyo ang kanilang kapalaluan. Kaawaan po ninyo ang inyong bayang niyuyurakan ang dangal. Mahabag po kayo sa amin at tulungan kami.” </p>
       <p><sup>20</sup> Paulit-ulit nilang pinasalamatan si Aquior dahil sa kanyang ginawa. </p>
       <p><sup>21</sup> Mula roon, siya'y isinama ni Uzias sa bahay nito, at doo'y nagdaos ng isang handaan para sa matatandang pinuno. Magdamag silang nanalangin upang hingin ang tulong ng Diyos ng Israel.</p>



       <h2>Kabanata 7</h2>

       
       <p><sup>1</sup> Kinabukasan, iniutos ni Holofernes sa kanyang mga hukbo at lahat ng kapanalig na iwan ang kampo at lumusob sa Bethulia upang agawin ang mga lagusang papasok sa kaburulan at salakayin ang mga Israelita. </p>
       <p><sup>2</sup> Kaya't humanda silang lahat nang araw na iyon. Ang hukbo'y binubuo ng 170,000 sundalo at 12,000 nakakabayo, hindi pa kabilang dito ang napakalaking pangkat ng mga tagadala ng mga kagamitan. </p>
       <p><sup>3</sup> Sila'y nagkampo sa kapatagang malapit sa Bethulia. Ang kampo'y napakalaki; ang luwang ay abot sa Balbaim patungong Dotan at ang haba'y hanggang Ciamon na paharap sa Esdreadan. </p>
       <p><sup>4</sup> Nang makita ng mga Israelita ang di mabilang na hukbong sandatahan, naligalig sila. “Lilipulin ng mga taong ito ang buong bayan! Mapupuno sa dami nila ang mga bundok, kapatagan, at burol,” sabi nilang labis na nababahala. </p>
       <p><sup>5</sup> Ngunit kahit nababahala, kumuha ng sandata ang mga lalaki, nagsindi ng mga ilawan sa mga tanggulan, at magdamag na nagbantay. </p>
       <p><sup>6</sup> Kinaumagahan, pinangunahan ni Holofernes ang kanyang hukbong kabayuhan. Kitang-kita sila ng mga Israelitang nasa Bethulia. </p>
       <p><sup>7</sup> Siniyasat niya ang mga lagusan ng bayan at ang mga bukal na iniigiban ng mga Israelita. Nang makitang mapapakinabangan ang mga bukal, inagaw niya ang mga ito. Matapos magtakda ng mga kawal na magbabantay doon, siya'y nagbalik na sa kanyang kampo. </p>
       <p><sup>8</sup> Nagpuntahan kay Holofernes ang lahat ng pinuno ng mga Edomita, Moabita, at mga bayan sa baybayin ng dagat. Sabi nila, </p>
       <p><sup>9</sup> “Makinig po kayo sa aming payo, panginoon naming Holofernes, kung nais ninyong makaligtas sa mapait na pagkatalo ang inyong hukbo. </p>
       <p><sup>10</sup> Ang mga Israelitang iyan ay hindi nananangan sa kanilang mga sibat kundi sa kataasan ng kaburulang kinalalagyan nila. Hindi madaling akyatin ang mga tuktok niyon. </p>
       <p><sup>11</sup> Kaya, nakikiusap kami, huwag na nating tuwirang lusubin sila, nang huwag kayong malagasan kahit isang kawal. </p>
       <p><sup>12</sup> Mamalagi na lamang po kayo sa inyong himpilan at ang mga kawal sa kanilang kampo. Ipakubkob na lamang po ninyo sa inyong mga kawal ang mga bukal sa paanan ng burol, </p>
       <p><sup>13</sup> sapagkat doon umiigib ang lahat ng taga-Bethulia. Kapag uhaw na uhaw na sila ay isusuko rin nila ang bayan. Samantala, kaming lahat nama'y aakyat sa mga kalapit na burol at doon magbabantay para walang makalabas mula sa lunsod. </p>
       <p><sup>14</sup> Mamamatay sa gutom ang kanilang asawa't mga anak. Bago pa sila abutin ng tabak, mahahandusay na ang kanilang mga bangkay. </p>
       <p><sup>15</sup> Iyon ang magiging mabigat na parusa sa kanilang pagtanggi sa inyo, sa halip na makipagkasundo.” </p>
       <p><sup>16</sup> Sinang-ayunan ni Holofernes at ng lahat ng kanyang tauhan ang mungkahing ito. </p>
       <p><sup>17</sup> Agad niyang ipinatupad ang utos kaugnay nito. Ang pangkat ng mga Moabita ay lumakad kasama ng 5,000 taga-Asiria at nagkampo sa kapatagan. Pinigilan nila ang pagdaloy ng mga bukal na igiban ng mga Israelita. </p>
       <p><sup>18</sup> Ang mga Edomita naman at mga Ammonita ay umakyat at nagbantay sa kaburulang nasa itaas ng Dotan. Pinapunta nila ang iba sa gawing timog-silangan papuntang Egrebel, malapit sa Kus sa may ilog ng Mocmur. Sa kapatagan tumigil ang natitirang hukbong Asirio. Malawak ang lugar na iyon at naging napakalaking kampo, halos mapuno ng kanilang mga tolda at mga kagamitan. Talagang napakalaking pangkat! </p>
       <p><sup>19</sup> Nang ito'y makita ng mga Israelita, humingi sila ng tulong sa Panginoon na kanilang Diyos. Nasiraan sila ng loob sapagkat napapaligiran sila ng kaaway at wala silang makitang anumang paraan para makaligtas. </p>
       <p><sup>20</sup> Hinarangan ng hukbong taga-Asiria ang pasukan at labasan ng mga Israelita sa loob ng tatlumpu't apat na araw. Naroon ang napakaraming sundalo at hukbong nakakabayo, at ang mga nakakarwahe. At naubos nga ang inipong tubig sa bawat tahanan sa Bethulia. </p>
       <p><sup>21</sup> Tuyo na rin ang mga balon. Mahigpit ang pagrarasyon ng tubig kaya't hindi nakakasapat sa kanilang pangangailangan. </p>
       <p><sup>22</sup> Nanghihina na rin ang mga bata dahil sa matinding uhaw. Nawawalan ng malay sa malabis na kauhawan ang mga babae at kabinataan. Nahahandusay na lamang sa mga lansangan at mga pintuan ang marami dahil sa kauhawan. </p>
       <p><sup>23</sup> Ang lahat—kabinataan, kababaihan, at mga bata—ay nagtipon sa harapan ni Uzias at ng mga pinuno ng bayan, at nagsigawan. Ang sabi nila, </p>
       <p><sup>24</sup> “Diyos ang humatol sa atin kung di kayo nakagawa ng napakalaking kamalian sa hindi ninyo pakikipagkasundo sa mga taga-Asiria. </p>
       <p><sup>25</sup> Tingnan ninyo, walang tumulong ngayon sa atin. Ipinailalim na tayo ng Diyos sa kanilang kapangyarihan. Mararatnan nila tayong patay bunga ng matinding pagkauhaw, at nakakalat sa buong lupain ang ating mga bangkay. </p>
       <p><sup>26</sup> Sumuko na tayo! Hayaan na nating samsamin ng hukbo ni Holofernes ang lahat ng maibigan nila rito. </p>
       <p><sup>27</sup> Mas mabuting magpabihag tayo; kahit tayo'y maging mga alipin ay buháy naman tayo. Hindi tulad nitong nakikita nating unti-unting namamatay ang ating mga anak at asawa. </p>
       <p><sup>28</sup> Ang langit at pati na ang lupa ang siyang saksi; ang ating Diyos, ang Diyos ng ating mga ninuno, ang saksi laban sa inyo—pinaparusahan tayo ng Diyos dahil sa ating mga kasalanan at sa kasalanan ng mga ninuno natin. Nawa'y huwag magkatotoo ang aming babala sa araw na ito.” </p>
       <p><sup>29</sup> Pagkasabi niyon, ang buong kapulungan ay nanaghoy nang malakas at tumawag sa Panginoong Diyos. </p>
       <p><sup>30</sup> At sinabi naman sa kanila ni Uzias, “Magpakatatag kayo, mga kaibigan. Magtiis pa tayo ng limang araw, at ipadarama sa atin ng ating Panginoong Diyos ang kanyang pagkahabag. Sigurado kong hindi niya tayo pababayaan! </p>
       <p><sup>31</sup> Ngunit kung wala tayong tanggaping tulong pagkalipas ng limang araw, saka ko gagawin ang inyong hinihiling sa akin.” </p>
       <p><sup>32</sup> At pinabalik niya sa kanya-kanyang pook na binabantayan ang mga kalalakihan. Nagtungo na nga sila sa mga muog at pintong binabantayan. Ang mga babae at mga bata ay pinauwi sa kani-kanilang mga bahay, kaya't ang kalagayan nila'y larawan ng kawalang-pag-asa.</p>



       <h2>Kabanata 8</h2>

       
       <p><sup>1</sup> Ang lahat ng nagaganap ay nakarating sa kaalaman ni Judith, anak na babae ni Merari, at apo ni Ox. Si Ox ang anak ni Jose na nagmula sa lahi nina Uziel, Elkias, Ananias, Gideon, Rafaim, Ahitub, Elias, Hilkias, Eliab, Nathanael, Salumiel, Sarasadai at Israel. </p>
       <p><sup>2</sup> Ang asawa ni Judith ay si Manases na mula rin sa kanyang lipi at sambahayan. Namatay ito noong panahon ng anihan ng sebada. </p>
       <p><sup>3</sup> Sa tindi ng init ng araw, bigla siyang nagkasakit samantalang pinamamahalaan niya ang pagbibigkis ng inaning sebada. Namatay siya sa Bethulia na kanyang bayan. Siya'y inilibing sa piling ng kanyang mga ninuno sa isang bukiring nasa pagitan ng Dotan at ng Balamon. </p>
       <p><sup>4</sup> Tatlong taon at apat na buwan nang biyuda si Judith. </p>
       <p><sup>5</sup> Nang siya'y mabiyuda, pinalagyan niya ng bubong ang itaas ng kanyang bahay at doon siya namalagi at di nag-aalis ng damit-panluksa. </p>
       <p><sup>6</sup> Sa loob ng panahong iyon, nag-aayuno siya araw-araw, maliban kung bisperas ng Araw ng Pamamahinga at kung mismong Araw ng Pamamahinga, kung bisperas ng bagong buwan at kung mismong bagong buwan, at kapag may kapistahan at mga araw ng pagdiriwang ang Israel. </p>
       <p><sup>7</sup> Napakaganda at kaakit-akit si Judith. Naiwanan siya ni Manases ng mga ginto at pilak, mga aliping lalaki't babae, bakahan at lupain. Siya ang namamahala sa mga naiwang ari-ariang ito ng kanyang asawa. </p>
       <p><sup>8</sup> Walang sinumang makapagpaparatang ng masama kay Judith, sapagkat isa siyang babaing may takot sa Diyos at laging nananalangin.  </p>
       <p><sup>9</sup> Nang mabalitaan nga ni Judith ang matinding pagrereklamo ng mga tao kay Uzias at sa mga pinuno ng bayan dahil sa kakulangan ng tubig, at kung paanong ipinangako ni Uzias na isusuko na sa mga taga-Asiria ang lunsod pagkalipas ng limang araw, </p>
       <p><sup>10</sup> tinawag niya ang isang alilang babae na namamahala sa lahat niyang ari-arian. Pinapunta niya ito sa pinuno ng lunsod upang hilingin kina Uzias, Cabris, at Carmis na makipagkita sa kanya. </p>
       <p><sup>11</sup> Nang dumating ang mga pinuno, sinabi ni Judith, “Pakinggan ninyo ang sasabihin ko, kayong mga pinuno ng Bethulia. Wala kayong karapatang sabihin sa mga tao at isumpa sa harapan ng Diyos na isusuko ninyo sa kaaway ang lunsod natin kung hindi tutulong ang Panginoon sa loob ng limang araw. </p>
       <p><sup>12</sup> Bakit ninyo sinusubok ang Diyos? Itinaas ninyo ang inyong sarili at hindi ang Diyos. </p>
       <p><sup>13</sup> Ano't sinusubok ninyo ang Panginoong Makapangyarihan sa lahat? Hindi na ba kayo natuto? </p>
       <p><sup>14</sup> Kung ang nasa loob ng isang tao ay di ninyo maunawaan, at di rin ninyo kayang unawain ang pag-iisip ng isang tao, gaano pa kaya ang Lumalang sa tao? Kaya ba ninyong tarukin ang pag-iisip ng Diyos? Hindi, mga kaibigan! Huwag ninyong udyukang magalit ang Panginoon nating Diyos. </p>
       <p><sup>15</sup> Pagkat kung ayaw niyang tumulong sa atin sa loob ng limang araw, malaya pa rin niya tayong matutulungan kung kailan niya naisin, o kaya'y maipapasya rin niyang hayaan tayong mapahamak sa kaaway. </p>
       <p><sup>16</sup> Hindi ninyo dapat limitahan ang Panginoon nating Diyos; hindi siya maaaring bantaan o pakitunguhang gaya ng isang tao lamang. </p>
       <p><sup>17</sup> Kaya, hintayin natin ang kanyang pagliligtas sa atin. Samantala, manalangin tayo sa kanya. Kung kanyang mamarapatin, tutulungan niya tayo. </p>
       <p><sup>18</sup> “Wala ni isa man ngayon sa ating lipi o sambahayan, purok o bayan, na sumasamba sa mga diyus-diyosang gawa ng tao bagaman iyon ay ginawa ng ating mga ninuno. </p>
       <p><sup>19</sup> Nangyari ito nang nakaraang panahon at siya ngang naging dahilan ng pagkahulog ng ating mga ninuno sa kamay ng kaaway. Sila'y pinatay, sinamsaman ang kanilang lunsod at mga bahay; kahindik-hindik ang pagkawasak nila! </p>
       <p><sup>20</sup> Subalit tayo'y walang ibang kinikilala kundi ang Panginoon nating Diyos, at nagtitiwala tayong hindi niya itatakwil ang sinuman sa ating lahi. </p>
       <p><sup>21</sup> Sapagkat ang pagkabihag natin ay mangangahulugan ng pagkalipol ng buong Juda at pagkasira ng ating templo. Mananagot tayo sa Diyos kapag iyon ay nilapastangan. </p>
       <p><sup>22</sup> Saanman tayo dalhin bilang mga alipin ng mga Hentil, susunod sa atin ang parusa ng Diyos, tulad ng pagkasawi at pagkabihag ng ating mga kababayan, at pagkatiwangwang ng minana nating lupain. </p>
       <p><sup>23</sup> Wala tayong mapapala kung susuko't magpapaalipin tayo sa ating mga kaaway; ito'y loloobin ng Panginoon nating Diyos na maging ating kahihiyan. </p>
       <p><sup>24</sup> “Kaya nga, mga kaibigan, maging huwaran tayo sa ating mga kababayan, sapagkat nasa mga kamay natin ang kaligtasan nila, pati ng santuwaryo, templo, at altar. </p>
       <p><sup>25</sup> Dapat tayong magpasalamat sa Panginoon nating Diyos; sinusubok lamang niya tayo, gaya ng ginawa sa ating mga ninuno. </p>
       <p><sup>26</sup> Alalahanin ninyo ang pagsubok na ginawa kay Abraham at kay Isaac, at ang nangyari kay Jacob noong siya'y nasa Mesopotamia at naglilingkod bilang pastol ng kawan ni Laban na kanyang amain. </p>
       <p><sup>27</sup> Hindi tayo ipinaiilalim ng Diyos sa mahigpit na kahirapan para subukin ang katapatan tulad ng nangyari sa ating mga ninunong iyon. At hindi rin siya naghihiganti sa atin; manapa'y dinidisiplina niya tayo para ituwid.” </p>
       <p><sup>28</sup> At sumagot si Uzias, “Tama ang sinabi mo; totoong lahat ang iyong binanggit, at walang makapagpapabulaan diyan. </p>
       <p><sup>29</sup> Hindi lamang ito ang kauna-unahang pagkakataon na pinatunayan mo ang iyong karunungan. Sapul pa sa iyong pagkabata, </p>
       <p><sup>30</sup> napatunayan na namin ang matuwid mong paghatol. Subalit nagkakamatay na ang mga tao dahil sa uhaw, kaya't napilitan kaming mangako at sumumpang gayon ang gagawing hakbang. </p>
       <p><sup>31</sup> Ikaw ay babaing may takot sa Diyos. Ipanalangin mo kami. Hingin mo sa Panginoon na magpaulan para mapuno ang ating mga balon nang hindi tayo manlupaypay sa kawalan ng tubig.” </p>
       <p><sup>32</sup> Sumagot naman si Judith, “Pakinggan ninyo akong mabuti. Ako'y may gagawin at magugunita ito ng lahat ng salinlahi. </p>
       <p><sup>33</sup> Magbantay kayo mamayang gabi sa pintuang-pasukan at ako nama'y lalabas na kasama ang aking lingkod. Bago sumapit ang araw na ipinangako ninyo upang isuko sa ating kaaway ang lunsod na ito, ililigtas ng Panginoon ang bansang Israel sa pamamagitan ko. </p>
       <p><sup>34</sup> Subalit huwag ninyong sikapin pang malaman ang aking balak. Hindi ko sasabihin sa inyo hanggang hindi natutupad.” </p>
       <p><sup>35</sup> Nang magkagayon, sinabi sa kanya ni Uzias at ng ibang pinunong-bayan, “Lumakad kang taglay ang pagpapala namin. Sumaiyo ang Diyos sa paghihiganting gagawin mo sa ating mga kaaway.” </p>
       <p><sup>36</sup> At nilisan nila ang tahanan ng babae at nagbalik sa kanilang lugar.



       <h2>Kabanata 9</h2>

       
       <p><sup>1</sup> Naglagay si Judith ng abo sa kanyang ulo, binuksan ang damit upang ipakita ang damit-panluksa na suot niya sa ilalim, saka nagpatirapa. Nang mga sandaling iyon, ginaganap ang paghahandog ng panggabing insenso sa templo ng Diyos sa Jerusalem. Malakas na nanalangin si Judith; sabi niya, </p>
       <p><sup>2</sup> “Panginoong Diyos ng aking ninunong si Simeon, binigyan po ninyo siya ng tabak upang makapaghiganti sa mga dayuhang dumukot kay Dina, na isang birhen, at sumira sa kanyang damit, pinahiya siya, hinalay, at dinungisan ang kanyang dangal, bagama't ito'y iyong ipinagbabawal. </p>
       <p><sup>3</sup> Dahil dito, ibinigay ninyo sa kaaway ang kanilang mga pinuno; sila'y pinatay at natigmak ng dugo sa higaang ginamit nila sa kanilang pagsasamantala sa dalaga. Inyong pinatay ang mga alipin at ang kanilang mga panginoon sa kanilang mga luklukang trono. </p>
       <p><sup>4</sup> Hinayaan ninyong maagaw ang mga asawa nila at dalhing-bihag ang kanilang mga anak na dalaga. Ang kanilang kayamanan ay sinamsam at ipinamahagi sa inyong minamahal na mga anak na lalaki na masigasig na naglilingkod sa inyo. Ang mga kapatid ni Dina'y labis na nagulat sa kalapastanganang ito sa kanilang pamilya, kaya't sila'y napasaklolo sa inyo. “O Diyos, aking Diyos, dinggin din ninyo ang samo ko, na isang biyuda. </p>
       <p><sup>5</sup> Lahat ng naganap noon, ang nangyayari ngayon, at ang susunod pang magaganap ay pawang may kapahintulutan ninyo. Kayo ang nagbalak ng mga umiiral, gayon din ng mangyayari pa; at ang itinakda ninyo'y nagaganap nga. </p>
       <p><sup>6</sup> Ang mga bagay na hinahangad ninyo ay nagsasabi ngayon, ‘Narito na kami.’ Sapagkat handa nang lahat ang inyong mga kapasyahan, at humahatol kayo ayon sa nababatid ninyo mula pa noong una. </p>
       <p><sup>7</sup> Inyong nakikita ang nagkakatipong mga taga-Asiria na nagyayabang dahil sa dami ng kanilang mga hukbong-lakad at nakakabayo, at dahil sa lakas ng taglay nilang mga sandata. Marami nga silang kalasag at sibat, pana't palaso, ngunit di nila kilala ang Diyos na nagpapahinto ng lahat ng digmaan; Panginoon ang inyong pangalan. </p>
       <p><sup>8</sup> Igupo ninyo ang kanilang hukbo, at durugin ng inyong galit ang kapangyarihan nila. Sapagkat balak nilang lapastanganin ang inyong templo, na doo'y sinasamba kayo, at tigpasin ang mga hawakan ng inyong altar. </p>
       <p><sup>9</sup> Masdan ninyo ang kanilang kapalaluan, ibuhos ninyo sa ulo nila ang inyong poot. Bagama't ako'y isang biyuda lamang, palakasin pa ninyo ako. Upang maisagawa ko ang aking binabalak. </p>
       <p><sup>10</sup> Gamitin ninyo ang panlilinlang na sasabihin ko upang sila'y mapuksang lahat— ang alipin kasama ng kanyang panginoon! Ibagsak ninyo ang kanilang kataasan sa pamamagitan ng kamay ng isang babae, </p>
       <p><sup>11</sup> sapagkat ang inyong kapangyarihan ay di nasasalig sa dami o sa lakas ng mga tao. Manapa'y kayo ang Diyos ng mapagpakumbaba, tumutulong sa mahihirap, umaalalay sa mahihina, lumilingap sa mga walang kakayahan, at nagliligtas sa mga nawawalan ng pag-asa. </p>
       <p><sup>12</sup> Diyos ng aking ninuno, Diyos ng lahing Israel, Panginoon ng langit at lupa, lumikha ng karagatan, hari ng buong mundo—dinggin po ninyo ang aking dalangin. </p>
       <p><sup>13</sup> Loobin po ninyong sila'y masugatan at masaktan ng aking mga salitang may pandaraya; sapagkat masama ang binabalak nila sa inyong tipan at banal na tahanan, sa bundok ng Zion, at sa mga tahanang minana ng inyong mga anak. </p>
       <p><sup>14</sup> Loobin din po ninyo na maunawaan ng buong bansa at bawat lipi, na kayo ang Diyos na Makapangyarihan at nananaig sa lahat, at walang iba pang makapagsasanggalang sa sambayanan ng Israel kundi kayo lamang.”</p>



       <h2>Kabanata 10</h2>

       
       <p><sup>1</sup> Matapos manalangin sa Diyos ng Israel, tumayo si Judith </p>
       <p><sup>2</sup> at tinawag ang kanyang lingkod na babae saka bumabâ at pumasok sa silid na tinitigilan niya kung Araw ng Pamamahinga at mga kapistahan. </p>
       <p><sup>3</sup> Hinubad niya ang damit-panluksa, gayon din ang kanyang kasuotang pambiyuda. Pagkatapos, naligo siya at nagpabango. Sinuklay niya ang kanyang buhok at nilagyan ng mga palamuti. Nagbihis siya ng pinakamagara niyang damit na ginagamit niya kapag may mga tanging kasayahan noong nabubuhay pa ang kanyang asawang si Manases. </p>
       <p><sup>4</sup> Nagsuot siya ng sandalyas, pulseras para sa binti at bisig, mga singsing at hikaw, at lahat ng panggayak. Nagpaganda siyang mabuti para maakit ang sinumang lalaking makakakita sa kanya. </p>
       <p><sup>5</sup> Pinapagdala niya ang kanyang lingkod ng sisidlang puno ng alak at isang lalagyang may langis. Kumuha siya ng isang bag at pinuno ito ng binusang trigo, tinuyong igos at pinakamasarap na tinapay, at ipinadala sa lingkod. </p>
       <p><sup>6</sup> Sila'y lumabas sa pintuan ng Bethulia at doo'y naraanang nakatayo't nagbabantay si Uzias, kasama sina Cabris at Carmis na pinuno ng bayan. </p>
       <p><sup>7</sup> Pagkakita nila kay Judith na iba na ang anyo at kagayakan, gayon na lamang ang kanilang paghanga sa kanyang kagandahan. At sinabi nila rito, </p>
       <p><sup>8</sup> “Samahan ka nawa ng Diyos ng ating mga ninuno at matupad mong matagumpay ang iyong binabalak upang magwagi ang Israel at matanyag ang Jerusalem.” Sumamba si Judith sa Diyos. </p>
       <p><sup>9</sup> Pagkatapos ay sinabi sa kanila, “Pabuksan na ninyo ang pinto at ako'y lalabas upang gawin ang napag-usapan natin.” Iniutos nga nila sa mga kabataang lalaki na buksan ang pinto </p>
       <p><sup>10</sup> at lumabas si Judith, kasama ang kanyang lingkod. Sinundan siya ng tingin ng mga kalalakihan sa bayan habang bumababa ng burol hanggang sa makatawid ng kapatagan at hindi na nila makita. </p>
       <p><sup>11</sup> Nang ang dalawang babae ay dumadaan sa kapatagan, nasalubong nila ang isang pangkat ng mga kawal na taga-Asiria na nagpapatrolya. </p>
       <p><sup>12</sup> Pinigil nila si Judith at tinanong, “Anong lahi ka? Saan ka nanggaling, at saan ka pupunta?” Sumagot si Judith, “Ako'y isang Hebreo, ngunit tumakas ako sa aking bayan sapagkat sila'y mahuhulog sa inyong mga kamay at masasawi. </p>
       <p><sup>13</sup> Pupunta ako kay Holofernes na inyong pinuno; may dala akong ulat para sa kanya. Maituturo ko sa kanya ang daanan papasok sa lunsod na nasa burol upang masakop niya ang buong bayang iyon nang walang mamamatay ni isa man.” </p>
       <p><sup>14</sup> Habang nakikinig kay Judith ang mga lalaki, minamasdan nila ang mukha niya dahil hangang-hanga sila sa taglay niyang kariktan. </p>
       <p><sup>15</sup> “Ligtas ka na,” sabi nila, “sapagkat naisipan mong puntahan agad ang aming panginoon. Pumunta ka na sa kanyang tolda. Sasamahan ka ng ilan sa amin upang iharap sa kanya. </p>
       <p><sup>16</sup> Huwag kang matatakot sa kanya. Sabihin mo ang iyong sinabi sa amin, at pagpapakitaan ka niya ng kabutihang-loob.” </p>
       <p><sup>17</sup> Pinasamahan sa sandaang kawal ang dalawang babae at dinala ang mga ito kay Holofernes. </p>
       <p><sup>18</sup> Kumalat sa bawat tolda ang balita tungkol sa pagdating ni Judith, at nagdatingan ang mga lalaki buhat sa lahat ng panig ng kampo. Pinagkalipumpunan nila si Judith na nakatayo sa labas ng tolda ni Holofernes at naghihintay hanggang sa maibalita rito ang tungkol sa kanya. </p>
       <p><sup>19</sup> Dahil sa kanyang kagandahan, naisip nilang ang mga Israelita ay kahanga-hangang lahi. Ganito ang usap-usapan nila, “Paano mo hahamakin ang isang bansang may magagandang kababaihan? Huwag nating paligtasin kahit isang lalaki; kung hindi, makukuha nila ang buong sanlibutan sa pamamagitan ng gayuma.” </p>
       <p><sup>20</sup> Maya-maya, lumabas ang bantay ni Holofernes at lahat ng katulong niya at dinala si Judith sa loob ng tolda. </p>
       <p><sup>21</sup> Nagpapahinga si Holofernes sa kanyang higaang may kulay ubeng kulambo na ginayakan ng ginto, esmeralda, at iba pang bato. </p>
       <p><sup>22</sup> Nang sabihin sa kanya na naroon na ang babae, lumabas siya sa kanyang tulugan. Mayroong mga tagadala ng mga ilawang pilak sa unahan niya. </p>
       <p><sup>23</sup> Lahat sila'y humanga sa kagandahan ni Judith. Nagpatirapa naman ito sa harapan ni Holofernes, subalit siya'y itinayo ng mga alipin.</p>



       <h2>Kabanata 11</h2>

       
       <p><sup>1</sup> “Pumanatag ka,” sabi ni Holofernes. “Huwag kang matakot. Hindi ko sinasaktan ang sinumang gustong maglingkod kay Nebucadnezar, na hari ng sangkalupaan. </p>
       <p><sup>2</sup> Hindi ko pag-iisipang digmain ang mga kababayan mong nakatira sa kaburulan kung di nila ako hinamak. Sila na rin ang nag-udyok sa akin na gawin ito. </p>
       <p><sup>3</sup> Ngayon, sabihin mo kung bakit ka humiwalay sa kanila at umaanib sa amin. Nailigtas mo ang iyong buhay sa iyong pagparito. Pumanatag ka. Ligtas ka na sa panganib. </p>
       <p><sup>4</sup> Walang sinumang mananakit sa iyo rito. Papakitunguhan ka tulad ng mga nasasakupan ng aking panginoon na si Haring Nebucadnezar.” </p>
       <p><sup>5</sup> Sumagot si Judith, “Panginoon ko, pahintulutan po ninyong makapagsalita ang inyong abang alipin. Ang sasabihin ko sa inyo sa gabing ito'y siyang katotohanan. </p>
       <p><sup>6</sup> Kung susundin ninyo ang aking ipapayo, gagawa ang Diyos ng isang bagay sa pamamagitan ninyo, at tiyak na kayo'y hindi mabibigo. </p>
       <p><sup>7</sup> Mabuhay si Nebucadnezar, hari ng buong lupa, ang makapangyarihang nagsugo sa inyo upang magbigay-kaayusan sa lahat ng nilalang, at sumusumpa ako sa pangalan ng hari. Sa pamamagitan ninyo, hindi lamang mga tao ang naglilingkod sa kanya; maging ang maiilap na hayop, mga baka, at mga ibon ay naglilingkod din sa kanya. Utang nila sa inyong kapangyarihan ang kanilang buhay habang naghahari si Nebucadnezar. </p>
       <p><sup>8</sup> Nabalitaan namin ang tungkol sa inyong karunungan at kakayahan. Alam ng buong daigdig na sa buong Imperyo ng Asiria, kayo'y walang kapantay sa karunungan at kasanayan bilang mandirigma. </p>
       <p><sup>9</sup> Alam namin ang tungkol sa mga sinabi ni Aquior sa inyong kapulungan, sapagkat sinabi niya ito sa mga taga-Bethulia na nagligtas sa kanya. </p>
       <p><sup>10</sup> Huwag ninyong ipagwalang-bahala ang sinabi niya, panginoon. Paniwalaan po ninyo sapagkat iyon ay totoo. Talaga pong hindi dumaranas ng parusa ang aming lahi at hindi kami natatalo ng kaaway, maliban kung kami'y magkasala laban sa aming Diyos. </p>
       <p><sup>11</sup> “Subalit hindi kayo mabibigo ngayon, panginoon, sapagkat nakatakda na silang mamatay. Nasa ilalim sila ng kapangyarihan ng kasalanan, at kapag sila'y gumawa ng kamalian, mag-aalab sa kanila ang poot ng Diyos. </p>
       <p><sup>12</sup> Dahil sa pagkaubos ng pagkain at inumin, ipinasya nilang patayin ang kanilang mga hayop, at kumain na rin ng mga bagay na ipinagbabawal ng Diyos na kainin. </p>
       <p><sup>13</sup> Ipinasya rin nilang kainin pati ang mga unang aning trigo at mga ikasampung bahagi ng alak at langis bagaman ito'y itinalaga at inilaan para sa mga pari na naglilingkod sa aming Diyos sa Templo ng Jerusalem—walang ibang dapat gumalaw niyon. </p>
       <p><sup>14</sup> Nagsugo sila ng ilan para humingi ng pahintulot sa mga pinuno sa Jerusalem, sapagkat ang mga tagaroon ay gumawa na rin nito. </p>
       <p><sup>15</sup> Sa sandaling tumanggap sila ng pasabi tungkol dito at kanilang isagawa ito, sa araw ring iyon ay ipalilipol sila sa inyo. </p>
       <p><sup>16</sup> “Kaya't nang ito'y malaman ko, lumayo ako sa kanila. At dinala ako rito ng Diyos upang gawing kasama ninyo ang mga bagay na ikamamangha ng sanlibutan, kapag nabalitaan ng mga tao. </p>
       <p><sup>17</sup> Ako na inyong alipin ay babaing relihiyosa. Araw-gabi, sinasamba ko ang Diyos na nasa langit. Mananatili ako rito, panginoon ko, at gabi-gabi, pupunta ako sa kapatagan at mananalangin sa Diyos. Ipapaalam niya sa akin kung nagkasala na sila. </p>
       <p><sup>18</sup> Agad akong babalik at sasabihin ito sa inyo; at pangunahan na ninyo ang inyong mga kawal. Hindi makakalaban sa inyo ang sinuman sa kanila. </p>
       <p><sup>19</sup> Ituturo ko sa inyo ang daang patawid sa Juda hanggang marating ninyo ang Jerusalem, at ilalagay ko ang inyong trono sa gitna ng lunsod. Susunod sila sa inyo na parang mga tupang nawalan ng pastol. Kahit na isang aso'y hindi tatahol sa inyo. Ipinahayag sa akin ng Diyos ang mga magaganap na ito at isinugo ako upang ipahayag naman sa inyo.” </p>
       <p><sup>20</sup> Nasiyahan si Holofernes at ang lahat ng kasama niya sa mga sinabing iyon ni Judith. Namangha sila sa kanyang karunungan. </p>
       <p><sup>21</sup> Sabi nila, “Sa buong daigdig ay walang babaing makakapantay sa kagandahan at katalinuhan niya.” </p>
       <p><sup>22</sup> At sinabi ni Holofernes, “Salamat sa Diyos sa pagsusugo sa iyo rito mula sa inyong bayan upang bigyan kami ng tagumpay at ng kapahamakan naman sa mga humamak sa aking hari! </p>
       <p><sup>23</sup> Napakaganda mo at mabubuti ang iyong sinabi. Kung gagawin mo ang iyong ipinangako, ang iyong Diyos ay magiging aking Diyos. Ikaw naman ay titira sa palasyo ni Haring Nebucadnezar at matatanyag sa buong daigdig!”</p>



       <h2>Kabanata 12</h2>

       
       <p><sup>1</sup> Pagkatapos, iniutos ni Holofernes na dalhin si Judith sa kinalalagyan ng kanyang hapag na may nakahanda nang mga kagamitang pilak. Nagpahanda siya ng pagkain para sa babae at nagpalabas din ng alak mula sa mga pagkain at inuming nakalaan para sa kanyang sarili. </p>
       <p><sup>2</sup> Subalit tumanggi si Judith, “Hindi po ako makakakain niyan, dahil susuway ako sa aming kautusan. </p>
       <p><sup>3</sup> Kakainin ko na lang po ang baon ko.” Ngunit ang sabi ni Holofernes, “Kung maubos na ang baon mo, saan kami magpapakuha ng ganyan? Wala ka namang kalahi dito sa aming kampo.” </p>
       <p><sup>4</sup> Sumagot si Judith, “Kung paanong ikaw ay buháy, panginoon ko, tinitiyak ko sa inyo na hindi mauubos ang dala kong pagkain bago gawin ng Panginoon sa pamamagitan ko ang kanyang itinakda.” </p>
       <p><sup>5</sup> Dinala siya ng mga tauhan ni Holofernes sa isang tolda at doon siya natulog. </p>
       <p><sup>6</sup> Nang madaling-araw na, gumising si Judith at nagpasabi kay Holofernes, “Panginoon, maaari po bang iutos ninyong ako'y payagang lumabas at manalangin?” </p>
       <p><sup>7</sup> Iniutos naman ni Holofernes sa kanyang mga tauhan na palabasin sa kampo ang babae. Tatlong araw siyang namalagi sa kampo at gabi-gabi'y lumalabas siya sa kapatagan ng Bethulia upang maligo sa bukal. </p>
       <p><sup>8</sup> Pagkapaligo, nananalangin siya sa Panginoong Diyos ng Israel para pagpalain ang kanyang binabalak para sa kanyang bayan. </p>
       <p><sup>9</sup> Pagkaraan nito, nagbabalik na siyang malinis sa kampo, at nasa loob ng tolda hanggang sa dalhin sa kanya ang kanyang hapunan. </p>
       <p><sup>10</sup> Nang ikaapat na araw, nagdaos si Holofernes ng isang salu-salo para sa matataas na pinuno ng kanyang hukbo, ngunit hindi kasama rito ang mga pinunong magbabantay noong araw na iyon. </p>
       <p><sup>11</sup> Sinabi niya kay Bagoas, ang eunukong nakakaalam ng kanyang personal na kapakanan, “Puntahan mo ang babaing Hebreo na nasa ilalim ng iyong pangangalaga, at himukin mong makisalo sa atin at uminom kasama natin. </p>
       <p><sup>12</sup> Kahiya-hiya tayo kung palalampasin natin ang pagkakataong makatalik ang isang babaing kasingganda niya. Pagtatawanan lang niya tayo kapag hindi natin siya nakuha.” </p>
       <p><sup>13</sup> Pinuntahan nga ni Bagoas si Judith at sinabi rito, “Magandang dilag, inaanyayahan ka ng aking panginoon sa kanyang tolda bilang panauhing pandangal sa kanyang salu-salo. Halika't makipag-inuman sa amin at magpakasaya. Ipalagay mong ikaw ay isang babaing taga-Asiria na dumalo sa palasyo ni Nebucadnezar.” </p>
       <p><sup>14</sup> “Sino akong tatanggi sa aking panginoon?” tugon ni Judith. “Ikagagalak kong gawin ang anumang makalulugod sa kanya. At iyon ay ikararangal ko hanggang sa araw ng aking kamatayan.” </p>
       <p><sup>15</sup> Nagbihis nga si Judith ng magarang damit at isinuot ang lahat ng panggayak at alahas. Naunang lumakad ang kanyang kasamang lingkod at inilatag sa lupa, sa harapan ni Holofernes, ang mga balahibo ng tupa na bigay ni Bagoas para gamiting sandalan ni Judith kapag siya'y kumakain. </p>
       <p><sup>16</sup> Nang dumating si Judith at maupo sa kanyang lugar, gayon na lamang ang paghanga ni Holofernes. Nakadama siya ng masidhing pagnanasang angkinin ang kagandahan nito. Katunayan, mula pa noong una niyang makita ito, naghahanap na siya ng pagkakataon para maangkin ito. </p>
       <p><sup>17</sup> Kaya't ang sabi niya rito, “Uminom ka at makipagsaya sa amin.” </p>
       <p><sup>18</sup> Sumagot si Judith, “Talagang iyan po ang gagawin ko, aking panginoon. Ito na ang pinakadakilang araw sa buong buhay ko.” </p>
       <p><sup>19</sup> Pagkatapos, kinuha niya ang inihanda ng kanyang lingkod, at siya'y kumain at uminom sa harapan ni Holofernes. </p>
       <p><sup>20</sup> Tuwang-tuwa naman si Holofernes sa babae at napakaraming alak ang nainom niya nang sandaling iyon, higit kailanman sa buong buhay niya.</p>



       <h2>Kabanata 13</h2>

       
       <p><sup>1</sup> Nang gumabi na, nagpaalam ang mga panauhin at umalis. Isinara ni Bagoas ang pinto ng tolda para wala nang makapasok na alipin. At natulog na silang lahat. Napakatagal ng handaan kaya't pagod na pagod sila. </p>
       <p><sup>2</sup> Naiwan si Judith sa loob ng tolda, walang kasama kundi si Holofernes na nakabulagta sa kanyang higaan dahil sa labis na kalasingan. </p>
       <p><sup>3</sup> Sa labas ng tolda, naghihintay ang lingkod ni Judith sa kanyang paglabas upang manalangin, tulad ng ginagawa niya araw-araw. Nasabi na rin ni Judith kay Bagoas bago ito lumabas, na siya ay lalabas at mananalangin gaya ng nakagawian. </p>
       <p><sup>4</sup> Nang makaalis na ang lahat at walang natira kundi siya, si Judith ay tumayo sa tabi ng higaan ni Holofernes at tahimik na nanalangin. “Panginoong Diyos na Makapangyarihan sa lahat, pagpalain po ninyo ako sa aking gagawin upang maghatid ito ng kadakilaan sa Jerusalem. </p>
       <p><sup>5</sup> Sapagkat ngayon na ang panahon para tulungan ninyo ang inyong bayan at papagtagumpayin ang aking balak na paglupig sa mga kaaway na nakahandang sumalakay sa amin.” </p>
       <p><sup>6</sup> Pagkasambit nito, lumapit siya sa may ulunan ni Holofernes, </p>
       <p><sup>7</sup> at kinuha niya ang tabak nito sa kinasasabitan, at paglapit sa tabi ng higaan, dinaklot niya ang buhok ng lalaki. “Palakasin mo po ako, Panginoong Diyos ng Israel, para magawâ ko ito,” sabi niya. </p>
       <p><sup>8</sup> Pagkatapos, makalawang ulit niyang tinaga nang ubod-lakas ang leeg nito, at natigpas ang ulo. </p>
       <p><sup>9</sup> Iginulong niyang pahulog sa higaan ang katawan at kinuha ang kulambo sa kinasasabitan. Ilang sandali pa'y lumabas na siya at ibinigay sa lingkod ang ulo ni Holofernes. </p>
       <p><sup>10</sup> Isinilid ito ng lingkod sa dala niyang sisidlan ng pagkain.  Magkasamang lumabas ang dalawang babae, gaya ng karaniwan nilang ginagawa kapag patungo sa pananalangin. Tinawid nila ang kampo, bumabâ sa kapatagan, at umakyat sa burol papuntang Bethulia hanggang sa makarating sa pintuang-pasukan. </p>
       <p><sup>11</sup> Nang malapit na sila, tumawag si Judith sa mga bantay sa pintuang-pasukan, “Buksan ninyo ang pinto! Ang Diyos, ang ating Diyos, ay sumasaatin. Ipinapakita pa rin niya sa Israel ang kanyang kalakasan at kapangyarihan laban sa ating mga kaaway. Ito'y pinatunayan niya ngayon!” </p>
       <p><sup>12</sup> Nang marinig ng mga mamamayan ang kanyang tinig, nagmamadali silang pumunta sa pintuang-pasukan at tinawag ang pinuno ng bayan. </p>
       <p><sup>13</sup> Nagtakbuhan ang lahat, matanda't bata, at hindi halos makapaniwalang si Judith ay nakabalik. Binuksan nila ang pinto at pinatuloy ang dalawang babae. Nagsindi pa sila ng sulo para siya makita, at pinagkalipumpunan ang dalawa. </p>
       <p><sup>14</sup> Malakas na sinabi ni Judith, “Purihin ang Diyos! O purihin natin siya! Purihin ang Diyos na hindi nagkakait ng awa sa sambahayan ni Israel. Ngayong gabi'y dinurog niya ang ating mga kaaway sa pamamagitan ko.” </p>
       <p><sup>15</sup> At kinuha niya ang sisidlan at ipinakita sa kanila ang laman. “Tingnan ninyo!” aniya, “Narito ang ulo ni Holofernes na punong tagapagpaganap ng mga taga-Asiria! Narito rin ang kulambong ginamit niya samantalang nakahiga siyang lasing na lasing! Ginamit ng Panginoon ang isang babae para patayin siya. </p>
       <p><sup>16</sup> Bagama't ang aking mukha ang umakit sa kanya tungo sa kapahamakan, ang Panginoon ang nag-iingat sa akin kaya hindi niya ako nagalaw. Nanatiling walang dungis ang pagkababae ko.” </p>
       <p><sup>17</sup> Namangha ang mga tao. At kasabay ng pagpapatirapa bilang pagsamba sa Diyos, sabay-sabay silang nagsabi, “Purihin ang Panginoon nating Diyos! Hiniya niya sa araw na ito ang mga kaaway natin.” </p>
       <p><sup>18</sup> At sinabi ni Uzias kay Judith, “Anak, sumasaiyo ang pagpapala ng Diyos na Kataas-taasan. Higit kang pinagpala kaysa lahat ng babae sa lupa. Purihin ang Panginoon, ang Diyos na lumalang sa langit at lupa. Siya ang tumulong sa iyo para pugutan ang pinunong kaaway. </p>
       <p><sup>19</sup> Ang pananalig sa Diyos na nag-udyok sa iyo ay hindi na mapaparam sa isip ng mga tao habang ginugunita nila ang kapangyarihan ng Diyos. </p>
       <p><sup>20</sup> Ang iyong ginawa ay maghatid nawa sa iyo ng karangalan sa habang panahon, at ng maraming pagpapala! Inilagay mo sa panganib ang iyong buhay alang-alang sa ating bayan nang ito'y nabibingit sa malaking kahihiyan. Matatag mong tinalunton ang matuwid na daan ng Diyos.” Tumugon ang lahat, “Amen! Amen!”</p>



       <h2>Kabanata 14</h2>

       
       <p><sup>1</sup> Pagkatapos ay sinabi ni Judith sa kanila, “Makinig kayo, mga kababayan. Kunin ninyo ang ulong ito at isabit sa labas ng pader. </p>
       <p><sup>2</sup> Pagsikat ng araw, ang bawat matapang na lalaki ay kumuha ng sandata at lumabas ng bayan. Pumili kayo ng isang tagapanguna nila at kumilos kayo na parang kayo'y bababâ sa kapatagan upang sumalakay sa kampo ng mga taga-Asiria, ngunit huwag kayong bababâ. </p>
       <p><sup>3</sup> Kukunin ng mga taga-Asiria ang kanilang mga sandata, at magtatakbuhan sa kampo nila upang gisingin ang kanilang mga pinuno. Pupunta naman ang mga ito sa tolda ni Holofernes subalit hindi nila siya matatagpuan. Malilito sila at magsisitakas. </p>
       <p><sup>4</sup> Sa gayon, habulin ninyo sila, kayong lahat na naninirahan sa loob ng mga hangganan ng Israel. Patayin ninyo ang lahat ng inyong aabutan. </p>
       <p><sup>5</sup> Ngunit bago ang lahat, dalhin ninyo sa akin ang Ammonitang si Aquior. Nais kong makita niya at kilalanin ang taong humamak sa Israel at nagsugo sa kanya rito sa paniniwalang siya'y mamamatay na kasama natin.”  </p>
       <p><sup>6</sup> Sinundo nga nila si Aquior mula sa bahay ni Uzias. Nang dumating ito at makita ang ulo ni Holofernes na hawak ng isa sa mga kalalakihang nagkakatipon, nawalan siya ng malay at bumagsak sa lupa. </p>
       <p><sup>7</sup> Itinayo nila siya at siya'y nagpatirapa sa paanan ni Judith bilang pagbibigay-galang. “Ang papuri sa iyo ay aawitin sa lahat ng kampo sa Juda at sa gitna ng mga bansa. Manginginig sila kapag narinig ang iyong pangalan. </p>
       <p><sup>8</sup> Maaari bang isalaysay mo ngayon sa akin ang kabuuan ng iyong ginawa sa loob ng nagdaang mga araw?” ang wika niya. Kaya't sa harapan ng mga tao, isinalaysay ni Judith ang lahat ng ginawa niya mula nang siya'y umalis hanggang sa sandaling iyon na nag-uulat siya sa kanila. </p>
       <p><sup>9</sup> Pagkatapos niyang magsalita, nagsigawan sa pagbubunyi ang mga tao. Ang buong lunsod ay napuno ng kaligayahan. </p>
       <p><sup>10</sup> Si Aquior naman, pagkarinig sa lahat ng ginawa ng Diyos ng Israel, ay sumampalataya na sa Panginoon. Siya ay nagpatuli bilang pagsunod sa utos na tinutupad ng mga Judio. Ganap siyang nakiisa sa sambahayan ni Israel hanggang wakas.  </p>
       <p><sup>11</sup> Nang magbukang-liwayway, isinabit ng mga Israelita sa labas ng pader ang ulo ni Holofernes. Pagkatapos, lahat ng lalaking Israelita ay kumuha ng sandata at pangkat-pangkat na nagpunta sa gilid ng bundok. </p>
       <p><sup>12</sup> Nang makita sila ng mga taga-Asiria, mabilis na ipinagbigay-alam sa kanilang mga pinuno ang nagaganap. Ibinalita naman ito ng mga pinuno sa kanilang mga heneral, sa lider ng mga pangkat, at sa lahat ng tagapanguna. </p>
       <p><sup>13</sup> At pumunta sila sa tolda ni Holofernes at sinabi kay Bagoas, “Gisingin mo ang ating panginoon! Ang mga alipin ay magtatangkang makipagdigma. Hinahanap lang nila ang ganap na pagkalipol.” </p>
       <p><sup>14</sup> Pumasok sa tolda si Bagoas at tumawag sa kanyang panginoon na akala'y natutulog kasama si Judith. </p>
       <p><sup>15</sup> Nang walang sumasagot, hinawi niya ang tabing, tumuloy sa loob, at nakita ang bangkay na walang ulo. </p>
       <p><sup>16</sup> Bigla siyang nagpalahaw ng pag-iyak, nanaghoy, at winasak ang kanyang kasuotan. </p>
       <p><sup>17</sup> Pinasok niya ang toldang tinutuluyan ni Judith at nang di niya ito natagpuan, patakbo siyang nagbalik sa pangkat na nasa labas, at ang sabi niya, </p>
       <p><sup>18</sup> “Napaglalangan tayo ng mga alipin! Isang babaing Hebreo ang naghatid ng napakalaking kahihiyan sa sambahayan ni Haring Nebucadnezar. Nariyan sa loob si Holofernes, bangkay na walang ulo!” </p>
       <p><sup>19</sup> Nang ito'y marinig ng mga pinuno ng hukbong taga-Asiria, winasak nila ang kanilang mga mahabang panloob na kasuotan at gayon na lamang ang panghihilakbot nila. At napakinggan sa kampo ang nakakatulig na tilian at hagulgulan.</p>



       <h2>Kabanata 15</h2>

       
       <p><sup>1</sup> Ang mga sundalong nasa loob ng mga tolda naman ay nabigla nang malaman ang nangyari, </p>
       <p><sup>2</sup> at nangatal silang lahat sa takot. At nagkagulu-gulo na. Nagkanya-kanya sila ng takbo patungo sa iba't ibang panig para makatakas. May nagtakbuhan sa mga daan, may nakarating sa kapatagan at sa kabundukan. </p>
       <p><sup>3</sup> Umatras din ang mga inatasang magbantay sa palibot ng mga burol ng Bethulia, at sa kanilang pagtakas, sinagupa sila ng mga taga-Israel. </p>
       <p><sup>4</sup> Nagsugo si Uzias sa Bethomestaim, sa Bebai, sa Choba, sa Kola, at sa buong bayang Israel upang ibalita ang nangyari, at upang himukin silang lumabas para patayin ang mga kaaway. </p>
       <p><sup>5</sup> At nang matanggap ang balitang ito, nagkaisa silang harapin ang kalaban, at napatay nga nila ang mga ito hanggang sa Choba. Dumating din ang mga nasa Jerusalem at mga nakatira sa kaburulan sapagkat ibinalita rin sa kanila ang nangyari sa kampo ng kaaway. Pinakamaraming napatay ang mga taga-Gilead at Galilea, sapagkat lumabas sila hanggang sa hangganan ng Damasco. </p>
       <p><sup>6</sup> Ang iba pang naninirahan sa Bethulia ay sumalakay sa kampo ng mga taga-Asiria at napakaraming nasamsam na kayamanan. </p>
       <p><sup>7</sup> Nang magbalik buhat sa pamumuksa ang mga lalaking Israelita, kinuha nila ang natirang masasamsam. Pati ang nasa mga nayon at bayan sa kaburulan ay maraming nakuha sapagkat talagang napakarami ng kayamanang naroon.  </p>
       <p><sup>8</sup> Pagkatapos, dumating si Joakim, ang pinakapunong pari, at ang mga bumubuo ng sanggunian ng bansang Israel mula sa Jerusalem. Nakita nila ang kahanga-hangang ginawa ng Panginoon para sa Israel at nais din nilang makaharap at batiin si Judith. </p>
       <p><sup>9</sup> Nang makaharap na nga nila ito, nagkaisa sila sa pagpaparangal sa kanya. “Ikaw ang karangalan ng Jerusalem! Itinampok ang Israel dahil sa iyo. Ipinagkakapuri ka ng ating bansa. </p>
       <p><sup>10</sup> Nagawa mong lahat ito nang nag-iisa. Napakalaking kabutihan ang nagawa mo para sa Israel. Ang Diyos ang lugod na lugod. Pagpalain ka ng Diyos na Makapangyarihan sa lahat, habang ikaw ay nabubuhay!” At sumagot ang mga tao, “Amen!” </p>
       <p><sup>11</sup> Inabot ng tatlumpung araw bago natapos samsaman ng mga Israelita ang kampo ng mga taga-Asiria. Ibinigay nila kay Judith ang tolda ni Holofernes, lahat ng kasangkapang pilak, mga higaan, mga sisidlan, at lahat ng kagamitan nito. Kinuha niya ang mga ito at isinakay sa kanyang asno; ang iba'y inilagay sa mga kariton. </p>
       <p><sup>12</sup> Nagtipon ang lahat ng babae sa Israel para makita at maparangalan si Judith. Nagpakita rin sila ng tanging sayaw para sa kanya. Si Judith nama'y kumuha ng mga sanga ng olibo at ibinigay sa mga babaing kasama niya. </p>
       <p><sup>13</sup> Ipinutong nila sa kanilang ulo ang mga sangang ito, gayon din kay Judith. Pumunta siya sa unahan ng lahat ng nagsasayaw; sumunod sa kanya ang mga babae, at sumusunod sa likuran ang kalalakihan ng Israel, hawak-hawak ang kanilang sandata, nakasuot ng mga kuwintas na bulaklak at masayang umaawit ng papuri sa Diyos.</p>



       <h2>Kabanata 16</h2>

       
       <p><sup>1</sup> Pinangunahan ni Judith ang buong bansang Israel sa isang awit ng pasasalamat. Lahat ay ubos-lakas na umawit ng papuri. </p>
       <p><sup>2</sup> Ganito ang awit ni Judith: “Purihin ang Diyos, siya ay awitan, tugtugin ang tamburin, gamitin ang pompiyang, isang bagong awit, siya'y papurihan, siya ay tawagin nang tayo'y tulungan. </p>
       <p><sup>3</sup> Siya'y Panginoon, maging ng digmaan. Pinapatigil niya ito, kung kinakailangan; ako'y iniligtas sa mga kalaban, muling ibinalik sa dating tirahan. </p>
       <p><sup>4</sup> Mula sa hilaga, mga kabundukan, bumabâ't lumusob ang mga kaaway; hukbong libu-libo ang kasamang kawal, halos ang mga ilog at mga kapatagan, maging mga bundok, lubos na nakalatan. </p>
       <p><sup>5</sup> Tinangkang ang bansa natin ay sunugin, mga kabataan hangad ay lipulin; maging mga bata, layon ay durugin, at ang mga dalaga'y kanilang bihagin. </p>
       <p><sup>6</sup> Ngunit humadlang ang Panginoon natin babae'y ginamit, upang sila ay biguin. </p>
       <p><sup>7</sup> Ang bayani nila'y nakitil ang buhay, ngunit ang pumatay ay di mga kawal; anak ni Merari, babaing matapang, kagandahan nito ang siyang luminlang. </p>
       <p><sup>8</sup> Dahil nga kay Judith, ang bansang Israel kanyang natubos sa pagkaalipin. Hinubad niya ang kasuotang balo, nagsuot ng kasuotang lino, nagpahid ng pabango, naglagay ng mga palamuti. Sa taglay niyang ganda at kagayakan, lubos na naakit ang pinunong kaaway. </p>
       <p><sup>9</sup> Sandalyas na suot, kay gandang pagmasdan, lalong nagayuma, mabunying heneral, ang naging kapalit nito'y kanyang kamatayan. </p>
       <p><sup>10</sup> Sa tapang ni Judith, ang taga-Persia ay namangha, nanginginig ang mga Medo sa kanyang ginawa. </p>
       <p><sup>11</sup> Ang bayang Israel, sumigaw sa tuwa, nahango sa wakas, sa buhay na abâ. Ang mga kaaway ay pawang nangalat, dahilan sa takot, sila'y nagsitakas. </p>
       <p><sup>12</sup> Kami ay nagbuhat sa lahing alipin, ngunit ang kaaway, natakot sa amin, maraming napatay nang aming tugisin, ang hukbo ng Diyos, ang kasama namin. </p>
       <p><sup>13</sup> “Ako ay aawit ng bagong awitin, ikaw, Panginoong Diyos, aking pupurihin; ang taglay mong lakas, di kayang lupigin. </p>
       <p><sup>14</sup> Bayaang maglingkod ang mga nilalang, silang sa utos mo'y nagtamo ng buhay, nang ang ilong nila ay iyong hingahan, kaya itong madla'y dapat kong igalang. </p>
       <p><sup>15</sup> Kapag ika'y lumapit, bundok, karagatan, pawang manginginig, hindi mapalagay, maging mga bato'y pawang natutunaw. Ngunit sa sinumang masunuring tunay, ika'y nahahabag, lubos na nagmamahal. </p>
       <p><sup>16</sup> Panginoon nati'y lalong nagagalak, sa sinumang taong masunuri't tapat, higit pa sa handog, kahit na anong sarap, na kung sinusunog ay humahalimuyak. </p>
       <p><sup>17</sup> Alinmang bansang sa ati'y lumaban, tiyak na hahantong sa kapahamakan. Sila'y hahatulan ng Diyos na Panginoon. Pagsapit ng Araw nitong Paghuhukom; sila'y tutupukin, uod ay lilitaw, tatangis sa dusang walang katapusan.”  </p>
       <p><sup>18</sup> Pagkaraan nito, ang mga tao'y pumunta sa Jerusalem upang sumamba sa Diyos. Nagsipaligo muna sila, saka nag-alay ng mga handog na susunugin, mga kusang-loob na handog at iba pang kaloob. </p>
       <p><sup>19</sup> At bilang pag-aalay ng panatang hain sa Diyos, inihandog ni Judith ang lahat ng ari-arian ni Holofernes na ibinigay sa kanya ng mga tao, pati na ang kulambong kinuha niya sa higaan nito. </p>
       <p><sup>20</sup> Tumagal ng tatlong buwan ang kanilang pagdiriwang sa Jerusalem, sa harap ng santuwaryo, at si Judith ay nakiisa sa kanila.  </p>
       <p><sup>21</sup> Nang matapos ang pagdiriwang nagsiuwi na sila. Si Judith nama'y bumalik sa Bethulia at namalagi sa kanyang asyenda. At hanggang sa huling araw ng kanyang buhay, natanyag siya sa buong bansa magmula nang mangyari ang ginawa niyang kabayanihan. </p>
       <p><sup>22</sup> Marami ang nanligaw sa kanya subalit hindi na siya nag-asawa pang muli nang mamatay ang asawa niyang si Manases. </p>
       <p><sup>23</sup> Higit siyang naging tanyag sa paglipas ng panahon at umabot siya ng sandaa't limang taóng gulang. 
       <p><sup>24</sup> Hindi siya umalis sa tahanan ng kanyang asawa at siya'y namatay sa Bethulia kung saan inilibing siya sa tabi ng puntod ng asawa niyang si Manases. Pitong araw na tinangisan ng Israel ang kanyang pagkamatay. Bago siya namatay, ang mga ari-arian niya'y kanyang ipinamahagi sa mga kamag-anak ni Manases at sa sarili niyang kamag-anakan. Kanya ring pinalaya ang lingkod niyang babae. </p>
       <p><sup>25</sup> Habang nabubuhay si Judith at sa loob ng matagal na panahon pagkamatay niya, walang sinumang nagtangka pang gumambalang muli sa mga Israelita.</p>

 
<!-------------------------------NOTES ABOUT THE BOOK ------------------------------->




<!-- Goodgle ads script -->
                <div class="css-script-ads" style="margin:30px auto"><div id="carbon-block"></div>
                      <script async src="../../../pagead2.googlesyndication.com/pagead/js/f.txt"></script>
                  <!-- CSSScript Demo Page -->
                      <ins class="adsbygoogle"
                          style="display:inline-block;width:728px;height:90px"
                          data-ad-client="ca-pub-2783044520727903"
                          data-ad-slot="3025259193"></ins>
                      <script>
                      (adsbygoogle = window.adsbygoogle || []).push({});
                      </script>
                </div>



              <hr>
              <!-- <button class="richblue"><A Href="../index.html">BACK</A></button>                   -->
    </div>
<script src="../../../DocumentOutline.js"></script>
<script>
  let outline = new DocumentOutline();
</script>
<script>
try {
  fetch(new Request("../../../pagead2.googlesyndication.com/pagead/js/f.txt", { method: 'HEAD', mode: 'no-cors' })).then(function(response) {
    return true;
  }).catch(function(e) {
    var carbonScript = document.createElement("script");
    carbonScript.src = "../../../cdn.carbonads.com/carbon544e.js?serve=CE7DC2JW&amp;placement=wwwcssscriptcom";
    carbonScript.id = "_carbonads_js";
    document.getElementById("carbon-block").appendChild(carbonScript);
  });
} catch (error) {
  console.log(error);
}
</script>
<script>
  (function(i,s,o,g,r,a,m){i['GoogleAnalyticsObject']=r;i[r]=i[r]||function(){
  (i[r].q=i[r].q||[]).push(arguments)},i[r].l=1*new Date();a=s.createElement(o),
  m=s.getElementsByTagName(o)[0];a.async=1;a.src=g;m.parentNode.insertBefore(a,m)
  })(window,document,'script','../../../www.google-analytics.com/analytics.js','ga');

  ga('create', 'UA-46156385-1', 'cssscript.com');
  ga('send', 'pageview');

</script>
</body>

</html>
